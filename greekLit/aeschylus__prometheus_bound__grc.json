{
    "text":{
        "0":"Χθονὸς μὲν ἐς τηλουρὸν ἥκομεν πέδον,",
        "1":"Σκύθην ἐς οἷμον, ἄβατον εἰς ἐρημίαν.",
        "2":"Ἥφαιστε, σοὶ δὲ χρὴ μέλειν ἐπιστολὰς",
        "3":"ἅς σοι πατὴρ ἐφεῖτο, τόνδε πρὸς πέτραις",
        "4":"ὑψηλοκρήμνοις τὸν λεωργὸν ὀχμάσαι",
        "5":"ἀδαμαντίνων δεσμῶν ἐν ἀρρήκτοις πέδαις.",
        "6":"τὸ σὸν γὰρ ἄνθος, παντέχνου πυρὸς σέλας,",
        "7":"θνητοῖσι κλέψας ὤπασεν. τοιᾶσδέ τοι",
        "8":"ἁμαρτίας σφε δεῖ θεοῖς δοῦναι δίκην,",
        "9":"ὡς ἂν διδαχθῇ τὴν Διὸς τυραννίδα",
        "10":"στέργειν, φιλανθρώπου δὲ παύεσθαι τρόπου.",
        "11":"Κράτος Βία τε, σφῷν μὲν ἐντολὴ Διὸς",
        "12":"ἔχει τέλος δὴ κοὐδὲν ἐμποδὼν ἔτι·",
        "13":"ἐγὼ δʼ ἄτολμός εἰμι συγγενῆ θεὸν",
        "14":"δῆσαι βίᾳ φάραγγι πρὸς δυσχειμέρῳ.",
        "15":"πάντως δʼ ἀνάγκη τῶνδέ μοι τόλμαν σχεθεῖν·",
        "16":"ἐξωριάζειν γὰρ πατρὸς λόγους βαρύ.",
        "17":"\n τῆς ὀρθοβούλου Θέμιδος αἰπυμῆτα παῖ,",
        "18":"ἄκοντά σʼ ἄκων δυσλύτοις χαλκεύμασι",
        "19":"προσπασσαλεύσω τῷδʼ ἀπανθρώπῳ πάγῳ",
        "20":"ἵνʼ οὔτε φωνὴν οὔτε του μορφὴν βροτῶν",
        "21":"ὄψει, σταθευτὸς δʼ ἡλίου φοίβῃ φλογὶ",
        "22":"χροιᾶς ἀμείψεις ἄνθος. ἀσμένῳ δέ σοι",
        "23":"ἡ ποικιλείμων νὺξ ἀποκρύψει φάος,",
        "24":"πάχνην θʼ ἑῴαν ἥλιος σκεδᾷ πάλιν·",
        "25":"ἀεὶ δὲ τοῦ παρόντος ἀχθηδὼν κακοῦ",
        "26":"τρύσει σʼ· ὁ λωφήσων γὰρ οὐ πέφυκέ πω.",
        "27":"\n τοιαῦτʼ ἐπηύρω τοῦ φιλανθρώπου τρόπου.",
        "28":"θεὸς θεῶν γὰρ οὐχ ὑποπτήσσων χόλον",
        "29":"βροτοῖσι τιμὰς ὤπασας πέρα δίκης.",
        "30":"ἀνθʼ ὧν ἀτερπῆ τήνδε φρουρήσεις πέτραν",
        "31":"ὀρθοστάδην, ἄυπνος, οὐ κάμπτων γόνυ·",
        "32":"πολλοὺς δʼ ὀδυρμοὺς καὶ γόους ἀνωφελεῖς",
        "33":"φθέγξῃ· Διὸς γὰρ δυσπαραίτητοι φρένες.",
        "34":"ἅπας δὲ τραχὺς ὅστις ἂν νέον κρατῇ.",
        "35":"εἶεν, τί μέλλεις καὶ κατοικτίζῃ μάτην;",
        "36":"τί τὸν θεοῖς ἔχθιστον οὐ στυγεῖς θεόν,",
        "37":"ὅστις τὸ σὸν θνητοῖσι προὔδωκεν γέρας;",
        "38":"τὸ συγγενές τοι δεινὸν ἥ θʼ ὁμιλία.",
        "39":"σύμφημʼ· ἀνηκουστεῖν δὲ τῶν πατρὸς λόγων",
        "40":"οἷόν τε πῶς; οὐ τοῦτο δειμαίνεις πλέον;",
        "41":"αἰεί γε δὴ νηλὴς σὺ καὶ θράσους πλέως.",
        "42":"ἄκος γὰρ οὐδὲν τόνδε θρηνεῖσθαι. σὺ δὲ",
        "43":"τὰ μηδὲν ὠφελοῦντα μὴ πόνει μάτην.",
        "44":"ὦ πολλὰ μισηθεῖσα χειρωναξία.",
        "45":"τί νιν στυγεῖς; πόνων γὰρ ὡς ἁπλῷ λόγῳ",
        "46":"τῶν νῦν παρόντων οὐδὲν αἰτία τέχνη.",
        "47":"ἔμπας τις αὐτὴν ἄλλος ὤφελεν λαχεῖν.",
        "48":"ἅπαντʼ ἐπαχθῆ πλὴν θεοῖσι κοιρανεῖν·",
        "49":"ἐλεύθερος γὰρ οὔτις ἐστὶ πλὴν Διός.",
        "50":"ἔγνωκα τοῖσδε κοὐδὲν ἀντειπεῖν ἔχω.",
        "51":"οὔκουν ἐπείξῃ τῷδε δεσμὰ περιβαλεῖν,",
        "52":"ὡς μή σʼ ἐλινύοντα προσδερχθῇ πατήρ;",
        "53":"καὶ δὴ πρόχειρα ψάλια δέρκεσθαι πάρα.",
        "54":"βαλών νιν ἀμφὶ χερσὶν ἐγκρατεῖ σθένει",
        "55":"ῥαιστῆρι θεῖνε, πασσάλευε πρὸς πέτραις.",
        "56":"περαίνεται δὴ κοὐ ματᾷ τοὔργον τόδε.",
        "57":"ἄρασσε μᾶλλον, σφίγγε, μηδαμῇ χάλα.",
        "58":"δεινὸς γὰρ εὑρεῖν κἀξ ἀμηχάνων πόρον.",
        "59":"ἄραρεν ἥδε γʼ ὠλένη δυσεκλύτως.",
        "60":"καὶ τήνδε νῦν πόρπασον ἀσφαλῶς, ἵνα",
        "61":"μάθῃ σοφιστὴς ὢν Διὸς νωθέστερος.",
        "62":"πλὴν τοῦδʼ ἂν οὐδεὶς ἐνδίκως μέμψαιτό μοι.",
        "63":"ἀδαμαντίνου νῦν σφηνὸς αὐθάδη γνάθον",
        "64":"στέρνων διαμπὰξ πασσάλευʼ ἐρρωμένως.",
        "65":"αἰαῖ, Προμηθεῦ, σῶν ὑπερστένω πόνων.",
        "66":"σὺ δʼ αὖ κατοκνεῖς τῶν Διός τʼ ἐχθρῶν ὕπερ",
        "67":"στένεις; ὅπως μὴ σαυτὸν οἰκτιεῖς ποτε.",
        "68":"ὁρᾷς θέαμα δυσθέατον ὄμμασιν.",
        "69":"ὁρῶ κυροῦντα τόνδε τῶν ἐπαξίων.",
        "70":"ἀλλʼ ἀμφὶ πλευραῖς μασχαλιστῆρας βάλε.",
        "71":"δρᾶν ταῦτʼ ἀνάγκη, μηδὲν ἐγκέλευʼ ἄγαν.",
        "72":"ἦ μὴν κελεύσω κἀπιθωύξω γε πρός.",
        "73":"χώρει κάτω, σκέλη δὲ κίρκωσον βίᾳ.",
        "74":"καὶ δὴ πέπρακται τοὔργον οὐ μακρῷ πόνῳ.",
        "75":"ἐρρωμένως νῦν θεῖνε διατόρους πέδας·",
        "76":"ὡς οὑπιτιμητής γε τῶν ἔργων βαρύς.",
        "77":"ὅμοια μορφῇ γλῶσσά σου γηρύεται.",
        "78":"σὺ μαλθακίζου, τὴν δʼ ἐμὴν αὐθαδίαν",
        "79":"ὀργῆς τε τραχύτητα μὴ ʼπίπλησσέ μοι.",
        "80":"στείχωμεν, ὡς κώλοισιν ἀμφίβληστρʼ ἔχει.",
        "81":"ἐνταῦθα νῦν ὕβριζε καὶ θεῶν γέρα",
        "82":"συλῶν ἐφημέροισι προστίθει. τί σοι",
        "83":"οἷοί τε θνητοὶ τῶνδʼ ἀπαντλῆσαι πόνων;",
        "84":"ψευδωνύμως σε δαίμονες Προμηθέα",
        "85":"καλοῦσιν· αὐτὸν γάρ σε δεῖ προμηθέως,",
        "86":"ὅτῳ τρόπῳ τῆσδʼ ἐκκυλισθήσῃ τέχνης.",
        "87":"ὦ δῖος αἰθὴρ καὶ ταχύπτεροι πνοαί,",
        "88":"ποταμῶν τε πηγαί, ποντίων τε κυμάτων",
        "89":"ἀνήριθμον γέλασμα, παμμῆτόρ τε γῆ,",
        "90":"καὶ τὸν πανόπτην κύκλον ἡλίου καλῶ.",
        "91":"ἴδεσθέ μʼ οἷα πρὸς θεῶν πάσχω θεός.",
        "92":"δέρχθηθʼ οἵαις αἰκείαισιν",
        "93":"διακναιόμενος τὸν μυριετῆ",
        "94":"χρόνον ἀθλεύσω.",
        "95":"τοιόνδʼ ὁ νέος ταγὸς μακάρων",
        "96":"ἐξηῦρʼ ἐπʼ ἐμοὶ δεσμὸν ἀεικῆ.",
        "97":"φεῦ φεῦ, τὸ παρὸν τό τʼ ἐπερχόμενον",
        "98":"πῆμα στενάχω, πῇ ποτε μόχθων",
        "99":"χρὴ τέρματα τῶνδʼ ἐπιτεῖλαι.",
        "100":"καίτοι τί φημι; πάντα προυξεπίσταμαι",
        "101":"σκεθρῶς τὰ μέλλοντʼ, οὐδέ μοι ποταίνιον",
        "102":"πῆμʼ οὐδὲν ἥξει. τὴν πεπρωμένην δὲ χρὴ",
        "103":"αἶσαν φέρειν ὡς ῥᾷστα, γιγνώσκονθʼ ὅτι",
        "104":"τὸ τῆς ἀνάγκης ἔστʼ ἀδήριτον σθένος.",
        "105":"ἀλλʼ οὔτε σιγᾶν οὔτε μὴ σιγᾶν τύχας",
        "106":"οἷόν τέ μοι τάσδʼ ἐστί. θνητοῖς γὰρ γέρα",
        "107":"πορὼν ἀνάγκαις ταῖσδʼ ἐνέζευγμαι τάλας.",
        "108":"ναρθηκοπλήρωτον δὲ θηρῶμαι πυρὸς",
        "109":"πηγὴν κλοπαίαν, ἣ διδάσκαλος τέχνης",
        "110":"πάσης βροτοῖς πέφηνε καὶ μέγας πόρος.",
        "111":"τοιῶνδε ποινὰς ἀμπλακημάτων τίνω",
        "112":"ὑπαιθρίοις δεσμοῖς πεπασσαλευμένος.",
        "113":"ἆ ἆ ἔα ἔα.",
        "114":"τίς ἀχώ, τίς ὀδμὰ προσέπτα μʼ ἀφεγγής,",
        "115":"θεόσυτος, ἢ βρότειος, ἢ κεκραμένη;",
        "116":"ἵκετο τερμόνιον ἐπὶ πάγον",
        "117":"πόνων ἐμῶν θεωρός, ἢ τί δὴ θέλων;",
        "118":"ὁρᾶτε δεσμώτην με δύσποτμον θεόν",
        "119":"τὸν Διὸς ἐχθρόν, τὸν πᾶσι θεοῖς",
        "120":"διʼ ἀπεχθείας ἐλθόνθʼ ὁπόσοι",
        "121":"τὴν Διὸς αὐλὴν εἰσοιχνεῦσιν,",
        "122":"διὰ τὴν λίαν φιλότητα βροτῶν.",
        "123":"φεῦ φεῦ, τί ποτʼ αὖ κινάθισμα κλύω",
        "124":"πέλας οἰωνῶν; αἰθὴρ δʼ ἐλαφραῖς",
        "125":"πτερύγων ῥιπαῖς ὑποσυρίζει.",
        "126":"πᾶν μοι φοβερὸν τὸ προσέρπον.",
        "127":"μηδὲν φοβηθῇς· φιλία",
        "128":"γὰρ ἅδε τάξις πτερύγων",
        "129":"θοαῖς ἁμίλλαις προσέβα",
        "130":"τόνδε πάγον, πατρῴας",
        "131":"μόγις παρειποῦσα φρένας.",
        "132":"κραιπνοφόροι δέ μʼ ἔπεμψαν αὖραι·",
        "133":"κτύπου γὰρ ἀχὼ χάλυβος",
        "134":"διῇξεν ἄντρων μυχόν, ἐκ",
        "135":"δʼ ἔπληξέ μου τὰν θεμερῶπιν αἰδῶ·",
        "136":"σύθην δʼ ἀπέδιλος ὄχῳ πτερωτῷ.",
        "137":"αἰαῖ αἰαῖ,",
        "138":"τῆς πολυτέκνου Τηθύος ἔκγονα,",
        "139":"τοῦ περὶ πᾶσάν θʼ εἱλισσομένου",
        "140":"χθόνʼ ἀκοιμήτῳ ῥεύματι παῖδες",
        "141":"πατρὸς, Ὠκεανοῦ,",
        "142":"δέρχθητʼ, ἐσίδεσθʼ οἵῳ δεσμῷ,",
        "143":"προσπορπατὸς τῆσδε φάραγγος",
        "144":"σκοπέλοις ἐν ἄκροις",
        "145":"φρουρὰν ἄζηλον ὀχήσω.",
        "146":"λεύσσω, Προμηθεῦ· φοβερὰ",
        "147":"δʼ ἐμοῖσιν ὄσσοις ὀμίχλα",
        "148":"προσῇξε πλήρης δακρύων",
        "149":"σὸν δέμας εἰσιδούσᾳ",
        "150":"πέτραις προσαυαινόμενον",
        "151":"ταῖσδʼ ἀδαμαντοδέτοισι λύμαις.",
        "152":"νέοι γὰρ οἰακονόμοι",
        "153":"κρατοῦσʼ, Ὀλύμπου· νεοχμοῖς",
        "154":"δὲ δὴ νόμοις Ζεὺς ἀθέτως κρατύνει.",
        "155":"τὰ πρὶν δὲ πελώρια νῦν ἀιστοῖ.",
        "156":"εἰ γάρ μʼ ὑπὸ γῆν νέρθεν θʼ Ἅιδου",
        "157":"τοῦ νεκροδέγμονος εἰς ἀπέρατον",
        "158":"Τάρταρον ἧκεν,",
        "159":"δεσμοῖς ἀλύτοις ἀγρίως πελάσας,",
        "160":"ὡς μήτε θεὸς μήτε τις ἄλλος",
        "161":"τοῖσδʼ ἐπεγήθει.",
        "162":"νῦν δʼ αἰθέριον κίνυγμʼ ὁ τάλας",
        "163":"ἐχθροῖς ἐπίχαρτα πέπονθα.",
        "164":"τίς ὧδε τλησικάρδιος",
        "165":"θεῶν, ὅτῳ τάδʼ ἐπιχαρῆ;",
        "166":"τίς οὐ ξυνασχαλᾷ κακοῖς",
        "167":"τεοῖσι, δίχα γε Διός; ὁ δʼ ἐπικότως ἀεὶ",
        "168":"θέμενος ἄγναμπτον νόον",
        "169":"δάμναται Οὐρανίαν",
        "170":"γένναν, οὐδὲ λήξει, πρὶν ἂν ἢ κορέσῃ κέαρ ἢ παλάμᾳ τινὶ",
        "171":"τὰν δυσάλωτον ἕλῃ τις ἀρχάν.",
        "172":"ἦ μὴν ἔτʼ ἐμοῦ, καίπερ κρατεραῖς",
        "173":"ἐν γυιοπέδαις αἰκιζομένου,",
        "174":"χρείαν ἕξει μακάρων πρύτανις,",
        "175":"δεῖξαι τὸ νέον βούλευμʼ ὑφʼ ὅτου",
        "176":"σκῆπτρον τιμάς τʼ ἀποσυλᾶται.",
        "177":"καί μʼ οὔτι μελιγλώσσοις πειθοῦς",
        "178":"ἐπαοιδαῖσιν θέλξει, στερεάς τʼ",
        "179":"οὔποτʼ ἀπειλὰς πτήξας τόδʼ ἐγὼ",
        "180":"καταμηνύσω,",
        "181":"πρὶν ἂν ἐξ ἀγρίων δεσμῶν χαλάσῃ",
        "182":"ποινάς τε τίνειν",
        "183":"τῆσδʼ αἰκείας ἐθελήσῃ.",
        "184":"σὺ μὲν θρασύς τε καὶ πικραῖς",
        "185":"δύαισιν οὐδὲν ἐπιχαλᾷς,",
        "186":"ἄγαν δʼ ἐλευθεροστομεῖς.",
        "187":"ἐμὰς δὲ φρένας ἐρέθισε διάτορος φόβος·",
        "188":"δέδια δʼ ἀμφὶ σαῖς τύχαις,",
        "189":"πᾷ ποτε τῶνδε πόνων",
        "190":"χρή σε τέρμα κέλ-",
        "191":"σαντʼ ἐσιδεῖν· ἀκίχητα γὰρ ἤθεα καὶ κέαρ",
        "192":"ἀπαράμυθον ἔχει Κρόνου παῖς.",
        "193":"οἶδʼ ὅτι τραχὺς καὶ παρʼ ἑαυτῷ",
        "194":"τὸ δίκαιον ἔχων Ζεύς. ἀλλʼ ἔμπας ὀίω \n ",
        "195":"μαλακογνώμων",
        "196":"ἔσται ποθʼ, ὅταν ταύτῃ ῥαισθῇ·",
        "197":"τὴν δʼ ἀτέραμνον στορέσας ὀργὴν",
        "198":"εἰς ἀρθμὸν ἐμοὶ καὶ φιλότητα",
        "199":"σπεύδων σπεύδοντί ποθʼ ἥξει.",
        "200":"πάντʼ ἐκκάλυψον καὶ γέγωνʼ ἡμῖν λόγον,",
        "201":"ποίῳ λαβών σε Ζεὺς ἐπʼ αἰτιάματι,",
        "202":"οὕτως ἀτίμως καὶ πικρῶς αἰκίζεται·",
        "203":"δίδαξον ἡμᾶς, εἴ τι μὴ βλάπτει λόγῳ.",
        "204":"ἀλγεινὰ μέν μοι καὶ λέγειν ἐστὶν τάδε,",
        "205":"ἄλγος δὲ σιγᾶν, πανταχῇ δὲ δύσποτμα.",
        "206":"ἐπεὶ τάχιστʼ ἤρξαντο δαίμονες χόλου",
        "207":"στάσις τʼ ἐν ἀλλήλοισιν ὠροθύνετο,",
        "208":"οἱ μὲν θέλοντες ἐκβαλεῖν ἕδρας Κρόνον,",
        "209":"ὡς Ζεὺς ἀνάσσοι δῆθεν, οἱ δὲ τοὔμπαλιν",
        "210":"σπεύδοντες, ὡς Ζεὺς μήποτʼ ἄρξειεν θεῶν,",
        "211":"ἐνταῦθʼ ἐγὼ τὰ λῷστα βουλεύων πιθεῖν",
        "212":"Τιτᾶνας, Οὐρανοῦ τε καὶ Χθονὸς τέκνα,",
        "213":"οὐκ ἠδυνήθην. αἱμύλας δὲ μηχανὰς",
        "214":"ἀτιμάσαντες καρτεροῖς φρονήμασιν",
        "215":"ᾤοντʼ ἀμοχθεὶ πρὸς βίαν τε δεσπόσειν·",
        "216":"ἐμοὶ δὲ μήτηρ οὐχ ἅπαξ μόνον Θέμις,",
        "217":"καὶ Γαῖα, πολλῶν ὀνομάτων μορφὴ μία,",
        "218":"τὸ μέλλον κραίνοιτο προυτεθεσπίκει,",
        "219":"ὡς οὐ κατʼ ἰσχὺν οὐδὲ πρὸς τὸ καρτερόν",
        "220":"χρείη, δόλῳ δὲ τοὺς ὑπερσχόντας κρατεῖν.",
        "221":"τοιαῦτʼ ἐμοῦ λόγοισιν ἐξηγουμένου",
        "222":"οὐκ ἠξίωσαν οὐδὲ προσβλέψαι τὸ πᾶν.",
        "223":"κράτιστα δή μοι τῶν παρεστώτων τότε",
        "224":"ἐφαίνετʼ εἶναι προσλαβόντα μητέρα",
        "225":"ἑκόνθʼ ἑκόντι Ζηνὶ συμπαραστατεῖν.",
        "226":"ἐμαῖς δὲ βουλαῖς Ταρτάρου μελαμβαθὴς",
        "227":"κευθμὼν καλύπτει τὸν παλαιγενῆ Κρόνον",
        "228":"αὐτοῖσι συμμάχοισι. τοιάδʼ ἐξ ἐμοῦ",
        "229":"ὁ τῶν θεῶν τύραννος ὠφελημένος",
        "230":"κακαῖσι ποιναῖς ταῖσδὲ μʼ ἐξημείψατο.",
        "231":"ἔνεστι γάρ πως τοῦτο τῇ τυραννίδι",
        "232":"νόσημα, τοῖς φίλοισι μὴ πεποιθέναι.",
        "233":"\n ὃ δʼ οὖν ἐρωτᾶτʼ, αἰτίαν καθʼ ἥντινα",
        "234":"αἰκίζεταί με, τοῦτο δὴ σαφηνιῶ.",
        "235":"\n ὅπως τάχιστα τὸν πατρῷον ἐς θρόνον",
        "236":"καθέζετʼ, εὐθὺς δαίμοσιν νέμει γέρα",
        "237":"ἄλλοισιν ἄλλα καὶ διεστοιχίζετο",
        "238":"ἀρχήν· βροτῶν δὲ τῶν ταλαιπώρων λόγον",
        "239":"οὐκ ἔσχεν οὐδένʼ, ἀλλʼ ἀιστώσας γένος",
        "240":"τὸ πᾶν ἔχρῃζεν ἄλλο φιτῦσαι νέον.",
        "241":"καὶ τοῖσιν οὐδεὶς ἀντέβαινε πλὴν ἐμοῦ.",
        "242":"ἐγὼ δʼ ἐτόλμησʼ· ἐξελυσάμην βροτοὺς",
        "243":"τὸ μὴ διαρραισθέντας εἰς Ἅιδου μολεῖν.",
        "244":"τῷ τοι τοιαῖσδε πημοναῖσι κάμπτομαι,",
        "245":"πάσχειν μὲν ἀλγειναῖσιν, οἰκτραῖσιν δʼ ἰδεῖν·",
        "246":"θνητοὺς δʼ ἐν οἴκτῳ προθέμενος, τούτου τυχεῖν",
        "247":"οὐκ ἠξιώθην αὐτός, ἀλλὰ νηλεῶς",
        "248":"ὧδʼ ἐρρύθμισμαι, Ζηνὶ δυσκλεὴς θέα.",
        "249":"σιδηρόφρων τε κἀκ πέτρας εἰργασμένος",
        "250":"ὅστις, Προμηθεῦ, σοῖσιν οὐ συνασχαλᾷ",
        "251":"μόχθοις· ἐγὼ γὰρ οὔτʼ ἂν εἰσιδεῖν τάδε",
        "252":"ἔχρῃζον εἰσιδοῦσά τʼ ἠλγύνθην κέαρ.",
        "253":"καὶ μὴν φίλοις γʼ ἐλεινὸς εἰσορᾶν ἐγώ.",
        "254":"μή πού τι προύβης τῶνδε καὶ περαιτέρω;",
        "255":"θνητούς γʼ ἔπαυσα μὴ προδέρκεσθαι μόρον.",
        "256":"τὸ ποῖον εὑρὼν τῆσδε φάρμακον νόσου;",
        "257":"τυφλὰς ἐν αὐτοῖς ἐλπίδας κατῴκισα.",
        "258":"μέγʼ ὠφέλημα τοῦτʼ ἐδωρήσω βροτοῖς.",
        "259":"πρὸς τοῖσδε μέντοι πῦρ ἐγώ σφιν ὤπασα.",
        "260":"καὶ νῦν φλογωπὸν πῦρ ἔχουσʼ ἐφήμεροι;",
        "261":"ἀφʼ οὗ γε πολλὰς ἐκμαθήσονται τέχνας.",
        "262":"τοιοῖσδε δή σε Ζεὺς ἐπʼ αἰτιάμασιν—",
        "263":"αἰκίζεταί τε κοὐδαμῇ χαλᾷ κακῶν.",
        "264":"οὐδʼ ἔστιν ἄθλου τέρμα σοι προκείμενον;",
        "265":"οὐκ ἄλλο γʼ οὐδέν, πλὴν ὅταν κείνῳ δοκῇ.",
        "266":"δόξει δὲ πῶς; τίς ἐλπίς; οὐχ ὁρᾷς ὅτι",
        "267":"ἥμαρτες; ὡς δʼ ἥμαρτες οὔτʼ ἐμοὶ λέγειν",
        "268":"καθʼ ἡδονὴν σοί τʼ ἄλγος. ἀλλὰ ταῦτα μὲν",
        "269":"μεθῶμεν, ἄθλου δʼ ἔκλυσιν ζήτει τινά.",
        "270":"ἐλαφρὸν ὅστις πημάτων ἔξω πόδα",
        "271":"ἔχει παραινεῖν νουθετεῖν τε τὸν κακῶς",
        "272":"πράσσοντʼ· ἐγὼ δὲ ταῦθʼ ἅπαντʼ ἠπιστάμην.",
        "273":"ἑκὼν ἑκὼν ἥμαρτον, οὐκ ἀρνήσομαι·",
        "274":"θνητοῖς ἀρήγων αὐτὸς ηὑρόμην πόνους.",
        "275":"οὐ μήν τι ποιναῖς γʼ ᾠόμην τοίαισί με",
        "276":"κατισχνανεῖσθαι πρὸς πέτραις πεδαρσίοις,",
        "277":"τυχόντʼ ἐρήμου τοῦδʼ ἀγείτονος πάγου.",
        "278":"καί μοι τὰ μὲν παρόντα μὴ δύρεσθʼ ἄχη,",
        "279":"πέδοι δὲ βᾶσαι τὰς προσερπούσας τύχας",
        "280":"ἀκούσαθʼ, ὡς μάθητε διὰ τέλους τὸ πᾶν.",
        "281":"πίθεσθέ μοι πίθεσθε, συμπονήσατε",
        "282":"τῷ νῦν μογοῦντι. ταὐτά τοι πλανωμένη",
        "283":"πρὸς ἄλλοτʼ ἄλλον πημονὴ προσιζάνει.",
        "284":"οὐκ ἀκούσαις ἐπεθώυξας",
        "285":"τοῦτο, Προμηθεῦ.",
        "286":"καὶ νῦν ἐλαφρῷ ποδὶ κραιπνόσυτον",
        "287":"θᾶκον προλιποῦσʼ, αἰθέρα θʼ ἁγνὸν",
        "288":"πόρον οἰωνῶν, ὀκριοέσσῃ",
        "289":"χθονὶ τῇδε πελῶ, τοὺς σοὺς δὲ πόνους",
        "290":"χρῄζω διὰ παντὸς ἀκοῦσαι.",
        "291":"ἥκω δολιχῆς τέρμα κελεύθου",
        "292":"διαμειψάμενος πρὸς σέ, Προμηθεῦ,",
        "293":"τὸν πτερυγωκῆ τόνδʼ οἰωνὸν",
        "294":"γνώμῃ στομίων ἄτερ εὐθύνων·",
        "295":"ταῖς σαῖς δὲ τύχαις, ἴσθι, συναλγῶ.",
        "296":"τὸ τε γάρ με, δοκῶ, συγγενὲς οὕτως",
        "297":"ἐσαναγκάζει,",
        "298":"χωρίς τε γένους οὐκ ἔστιν ὅτῳ",
        "299":"μείζονα μοῖραν νείμαιμʼ ἢ σοί.",
        "300":"γνώσῃ δὲ τάδʼ ὡς ἔτυμʼ, οὐδὲ μάτην",
        "301":"χαριτογλωσσεῖν ἔνι μοι· φέρε γὰρ",
        "302":"σήμαινʼ ὅ τι χρή σοι συμπράσσειν·",
        "303":"οὐ γάρ ποτʼ ἐρεῖς ὡς Ὠκεανοῦ",
        "304":"φίλος ἐστὶ βεβαιότερός σοι.",
        "305":"ἔα· τί χρῆμα λεύσσω; καὶ σὺ δὴ πόνων ἐμῶν",
        "306":"ἥκεις ἐπόπτης; πῶς ἐτόλμησας, λιπὼν",
        "307":"ἐπώνυμόν τε ῥεῦμα καὶ πετρηρεφῆ",
        "308":"αὐτόκτιτʼ ἄντρα, τὴν σιδηρομήτορα",
        "309":"ἐλθεῖν ἐς αἶαν; ἦ θεωρήσων τύχας",
        "310":"ἐμὰς ἀφῖξαι καὶ συνασχαλῶν κακοῖς;",
        "311":"δέρκου θέαμα, τόνδε τὸν Διὸς φίλον,",
        "312":"τὸν συγκαταστήσαντα τὴν τυραννίδα,",
        "313":"οἵαις ὑπʼ αὐτοῦ πημοναῖσι κάμπτομαι.",
        "314":"ὁρῶ, Προμηθεῦ, καὶ παραινέσαι γέ σοι",
        "315":"θέλω τὰ λῷστα, καίπερ ὄντι ποικίλῳ.",
        "316":"γίγνωσκε σαυτὸν καὶ μεθάρμοσαι τρόπους",
        "317":"νέους· νέος γὰρ καὶ τύραννος ἐν θεοῖς.",
        "318":"εἰ δʼ ὧδε τραχεῖς καὶ τεθηγμένους λόγους",
        "319":"ῥίψεις, τάχʼ ἄν σου καὶ μακρὰν ἀνωτέρω",
        "320":"θακῶν κλύοι Ζεύς, ὥστε σοι τὸν νῦν ὄχλον",
        "321":"παρόντα μόχθων παιδιὰν εἶναι δοκεῖν.",
        "322":"ἀλλʼ, ὦ ταλαίπωρʼ, ἃς ἔχεις ὀργὰς ἄφες,",
        "323":"ζήτει δὲ τῶνδε πημάτων ἀπαλλαγάς.",
        "324":"ἀρχαῖʼ ἴσως σοι φαίνομαι λέγειν τάδε·",
        "325":"τοιαῦτα μέντοι τῆς ἄγαν ὑψηγόρου",
        "326":"γλώσσης, Προμηθεῦ, τἀπίχειρα γίγνεται.",
        "327":"σὺ δʼ οὐδέπω ταπεινὸς οὐδʼ εἴκεις κακοῖς,",
        "328":"πρὸς τοῖς παροῦσι δʼ ἄλλα προσλαβεῖν θέλεις.",
        "329":"οὔκουν ἔμοιγε χρώμενος διδασκάλῳ",
        "330":"πρὸς κέντρα κῶλον ἐκτενεῖς, ὁρῶν ὅτι",
        "331":"τραχὺς μόναρχος οὐδʼ ὑπεύθυνος κρατεῖ.",
        "332":"καὶ νῦν ἐγὼ μὲν εἶμι καὶ πειράσομαι",
        "333":"ἐὰν δύνωμαι τῶνδέ σʼ ἐκλῦσαι πόνων.",
        "334":"σὺ δʼ ἡσύχαζε μηδʼ ἄγαν λαβροστόμει.",
        "335":"ἢ οὐκ οἶσθʼ ἀκριβῶς ὢν περισσόφρων ὅτι",
        "336":"γλώσσῃ ματαίᾳ ζημία προστρίβεται;",
        "337":"ζηλῶ σʼ ὁθούνεκʼ ἐκτὸς αἰτίας κυρεῖς",
        "338":"τούτων μετασχεῖν καὶ τετολμηκὼς ἐμοί.",
        "339":"καὶ νῦν ἔασον μηδέ σοι μελησάτω.",
        "340":"πάντως γὰρ οὐ πείσεις νιν· οὐ γὰρ εὐπιθής.",
        "341":"πάπταινε δʼ αὐτὸς μή τι πημανθῇς ὁδῷ.",
        "342":"πολλῷ γʼ ἀμείνων τοὺς πέλας φρενοῦν ἔφυς",
        "343":"ἢ σαυτόν· ἔργῳ κοὐ λόγῳ τεκμαίρομαι.",
        "344":"ὁρμώμενον δὲ μηδαμῶς ἀντισπάσῃς.",
        "345":"αὐχῶ γὰρ αὐχῶ τήνδε δωρεὰν ἐμοὶ",
        "346":"δώσειν Δίʼ, ὥστε τῶνδέ σʼ ἐκλῦσαι πόνων.",
        "347":"τὰ μὲν σʼ ἐπαινῶ κοὐδαμῇ λήξω ποτέ·",
        "348":"προθυμίας γὰρ οὐδὲν ἐλλείπεις. ἀτὰρ",
        "349":"μηδὲν πόνει. μάτην γὰρ οὐδὲν ὠφελῶν",
        "350":"ἐμοὶ πονήσεις, εἴ τι καὶ πονεῖν θέλεις.",
        "351":"ἀλλʼ ἡσύχαζε σαυτὸν ἐκποδὼν ἔχων·",
        "352":"ἐγὼ γὰρ οὐκ, εἰ δυστυχῶ, τοῦδʼ εἵνεκα",
        "353":"θέλοιμʼ ἂν ὡς πλείστοισι πημονὰς τυχεῖν.",
        "354":"οὐ δῆτʼ ἐπεί με καὶ κασιγνήτου τύχαι",
        "355":"τείρουσʼ Ἄτλαντος, ὃς πρὸς ἑσπέρους τόπους",
        "356":"ἕστηκε κίονʼ οὐρανοῦ τε καὶ χθονὸς",
        "357":"ὤμοις ἐρείδων, ἄχθος οὐκ εὐάγκαλον.",
        "358":"τὸν γηγενῆ τε Κιλικίων οἰκήτορα",
        "359":"ἄντρων ἰδὼν ᾤκτιρα, δάιον τέρας",
        "360":"ἑκατογκάρανον πρὸς βίαν χειρούμενον",
        "361":"Τυφῶνα θοῦρον· πᾶσιν ὅς ἀντέστη θεοῖς,",
        "362":"σμερδναῖσι γαμφηλαῖσι συρίζων φόβον·",
        "363":"ἐξ ὀμμάτων δʼ ἤστραπτε γοργωπὸν σέλας,",
        "364":"ὡς τὴν Διὸς τυραννίδʼ ἐκπέρσων βίᾳ·",
        "365":"ἀλλʼ ἦλθεν αὐτῷ Ζηνὸς ἄγρυπνον βέλος,",
        "366":"καταιβάτης κεραυνὸς ἐκπνέων φλόγα,",
        "367":"ὃς αὐτὸν ἐξέπληξε τῶν ὑψηγόρων",
        "368":"κομπασμάτων. φρένας γὰρ εἰς αὐτὰς τυπεὶς",
        "369":"ἐφεψαλώθη κἀξεβροντήθη σθένος.",
        "370":"καὶ νῦν ἀχρεῖον καὶ παράορον δέμας",
        "371":"κεῖται στενωποῦ πλησίον θαλασσίου",
        "372":"ἰπούμενος ῥίζαισιν Αἰτναίαις ὕπο·",
        "373":"κορυφαῖς δʼ ἐν ἄκραις ἥμενος μυδροκτυπεῖ",
        "374":"Ἥφαιστος· ἔνθεν ἐκραγήσονταί ποτε",
        "375":"ποταμοὶ πυρὸς δάπτοντες ἀγρίαις γνάθοις",
        "376":"τῆς καλλικάρπου Σικελίας λευροὺς γύας·",
        "377":"τοιόνδε Τυφὼς ἐξαναζέσει χόλον",
        "378":"θερμοῖς ἀπλάτου βέλεσι πυρπνόου ζάλης,",
        "379":"καίπερ κεραυνῷ Ζηνὸς ἠνθρακωμένος.",
        "380":"\n σὺ δʼ οὐκ ἄπειρος, οὐδʼ ἐμοῦ διδασκάλου",
        "381":"χρῄζεις· σεαυτὸν σῷζʼ ὅπως ἐπίστασαι·",
        "382":"ἐγὼ δὲ τὴν παροῦσαν ἀντλήσω τύχην,",
        "383":"ἔστʼ ἂν Διὸς φρόνημα λωφήσῃ χόλου.",
        "384":"οὔκουν, Προμηθεῦ, τοῦτο γιγνώσκεις, ὅτι",
        "385":"ὀργῆς νοσούσης εἰσὶν ἰατροὶ λόγοι;",
        "386":"ἐάν τις ἐν καιρῷ γε μαλθάσσῃ κέαρ",
        "387":"καὶ μὴ σφριγῶντα θυμὸν ἰσχναίνῃ βίᾳ.",
        "388":"ἐν τῷ προθυμεῖσθαι δὲ καὶ τολμᾶν τίνα",
        "389":"ὁρᾷς ἐνοῦσαν ζημίαν; δίδασκέ με.",
        "390":"μόχθον περισσὸν κουφόνουν τʼ εὐηθίαν.",
        "391":"ἔα με τῇδε τῇ νόσῳ νοσεῖν, ἐπεὶ",
        "392":"κέρδιστον εὖ φρονοῦντα μὴ φρονεῖν δοκεῖν.",
        "393":"ἐμὸν δοκήσει τἀμπλάκημʼ εἶναι τόδε.",
        "394":"σαφῶς μʼ ἐς οἶκον σὸς λόγος στέλλει πάλιν.",
        "395":"μὴ γάρ σε θρῆνος οὑμὸς εἰς ἔχθραν βάλῃ.",
        "396":"ἦ τῷ νέον θακοῦντι παγκρατεῖς ἕδρας;",
        "397":"τούτου φυλάσσου μή ποτʼ ἀχθεσθῇ κέαρ.",
        "398":"ἡ σή, Προμηθεῦ, συμφορὰ διδάσκαλος.",
        "399":"στέλλου, κομίζου, σῷζε τὸν παρόντα νοῦν.",
        "400":"ὁρμωμένῳ μοι τόνδʼ ἐθώυξας λόγον.",
        "401":"λευρὸν γὰρ οἷμον αἰθέρος ψαίρει πτεροῖς",
        "402":"τετρασκελὴς οἰωνός· ἄσμενος δέ τἂν",
        "403":"σταθμοῖς ἐν οἰκείοισι κάμψειεν γόνυ.",
        "404":"στένω σε τᾶς οὐλομένας τύχας, Προμηθεῦ·",
        "405":"δακρυσίστακτα δʼ ἀπʼ ὄσσων",
        "406":"ῥαδινὰν λειβομένα ῥέος παρειὰν",
        "407":"νοτίοις ἔτεγξα παγαῖς·",
        "408":"ἀμέγαρτα γὰρ τάδε Ζεὺς",
        "409":"ἰδίοις νόμοις κρατύνων",
        "410":"ὑπερήφανον θεοῖς τοῖς",
        "411":"πάρος ἐνδείκνυσιν αἰχμάν.",
        "412":"πρόπασα δʼ ἤδη στονόεν λέλακε χώρα,",
        "413":"μεγαλοσχήμονά ἀρχαι-",
        "414":"οπρεπῆ στένουσι τὰν σὰν",
        "415":"ξυνομαιμόνων τε τιμάν,",
        "416":"ὁπόσοι τʼ ἔποικον ἁγνᾶς",
        "417":"Ἀσίας ἕδος νέμονται,",
        "418":"μεγαλοστόνοισι σοῖς πή-",
        "419":"μασι συγκάμνουσι θνατοί.",
        "420":"Κολχίδος τε γᾶς ἔνοικοι",
        "421":"παρθένοι, μάχας ἄτρεστοι,",
        "422":"καὶ Σκύθης ὅμιλος, οἳ γᾶς",
        "423":"ἔσχατον τόπον ἀμφὶ Μαι-",
        "424":"ῶτιν ἔχουσι λίμναν,",
        "425":"†Ἀραβίας τʼ ἄρειον ἄνθος,",
        "426":"ὑψίκρημνον οἳ πόλισμα",
        "427":"Καυκάσου πέλας νέμονται,",
        "428":"δάιος στρατός, ὀξυπρῴ-",
        "429":"ροισι βρέμων ἐν αἰχμαῖς.",
        "430":"†μόνον δὴ πρόσθεν ἄλλον ἐν πόνοις",
        "431":"δαμέντʼ ἀδαμαντοδέτοις",
        "432":"Τιτᾶνα λύμαις εἰσιδόμαν, θεόν,",
        "433":"Ἄτλαντος αἰὲν ; ὑπέροχον σθένος κραταιόν,",
        "434":"\n ὃς οὐράνιόν τε πόλον",
        "435":"νώτοις στέγων ὑποστενάζει.†",
        "436":"βοᾷ δὲ πόντιος κλύδων",
        "437":"ξυμπίτνων, στένει βυθός,",
        "438":"κελαινὸς δʼ Ἄιδος ὑποβρέμει μυχὸς γᾶς,",
        "439":"παγαί θʼ ἁγνορύτων ποταμῶν",
        "440":"στένουσιν ἄλγος οἰκτρόν.",
        "441":"μή τοι χλιδῇ δοκεῖτε μηδʼ αὐθαδίᾳ",
        "442":"σιγᾶν με· συννοίᾳ δὲ δάπτομαι κέαρ,",
        "443":"ὁρῶν ἐμαυτὸν ὧδε προυσελούμενον.",
        "444":"καίτοι θεοῖσι τοῖς νέοις τούτοις γέρα",
        "445":"τίς ἄλλος ἢ ʼγὼ παντελῶς διώρισεν;",
        "446":"ἀλλʼ αὐτὰ σιγῶ· καὶ γὰρ εἰδυίαισιν ἂν",
        "447":"ὑμῖν λέγοιμι· τἀν βροτοῖς δὲ πήματα",
        "448":"ἀκούσαθʼ, ὥς σφας νηπίους ὄντας τὸ πρὶν",
        "449":"ἔννους ἔθηκα καὶ φρενῶν ἐπηβόλους.",
        "450":"λέξω δέ, μέμψιν οὔτινʼ ἀνθρώποις ἔχων,",
        "451":"ἀλλʼ ὧν δέδωκʼ εὔνοιαν ἐξηγούμενος·",
        "452":"\n οἳ πρῶτα μὲν βλέποντες ἔβλεπον μάτην,",
        "453":"κλύοντες οὐκ ἤκουον, ἀλλʼ ὀνειράτων",
        "454":"ἀλίγκιοι μορφαῖσι τὸν μακρὸν βίον",
        "455":"ἔφυρον εἰκῇ πάντα, κοὔτε πλινθυφεῖς",
        "456":"δόμους προσείλους, ᾖσαν, οὐ ξυλουργίαν·",
        "457":"κατώρυχες δʼ ἔναιον ὥστʼ ἀήσυροι",
        "458":"μύρμηκες ἄντρων ἐν μυχοῖς ἀνηλίοις.",
        "459":"ἦν δʼ οὐδὲν αὐτοῖς οὔτε χείματος τέκμαρ",
        "460":"οὔτʼ ἀνθεμώδους ἦρος οὔτε καρπίμου",
        "461":"θέρους βέβαιον, ἀλλʼ ἄτερ γνώμης τὸ πᾶν",
        "462":"ἔπρασσον, ἔστε δή σφιν ἀντολὰς ἐγὼ",
        "463":"ἄστρων ἔδειξα τάς τε δυσκρίτους δύσεις.",
        "464":"\n καὶ μὴν ἀριθμόν, ἔξοχον σοφισμάτων,",
        "465":"ἐξηῦρον αὐτοῖς, γραμμάτων τε συνθέσεις,",
        "466":"μνήμην ἁπάντων, μουσομήτορʼ ἐργάνην.",
        "467":"κἄζευξα πρῶτος ἐν ζυγοῖσι κνώδαλα",
        "468":"ζεύγλαισι δουλεύοντα σάγμασὶν θʼ, ὅπως",
        "469":"θνητοῖς μεγίστων διάδοχοι μοχθημάτων",
        "470":"γένοινθʼ , ὑφʼ ἅρμα τʼ ἤγαγον φιληνίους",
        "471":"ἵππους, ἄγαλμα τῆς ὑπερπλούτου χλιδῆς.",
        "472":"θαλασσόπλαγκτα δʼ οὔτις ἄλλος ἀντʼ ἐμοῦ",
        "473":"λινόπτερʼ ηὗρε ναυτίλων ὀχήματα.",
        "474":"\n τοιαῦτα μηχανήματʼ ἐξευρὼν τάλας",
        "475":"βροτοῖσιν, αὐτὸς οὐκ ἔχω σόφισμʼ ὅτῳ",
        "476":"τῆς νῦν παρούσης πημονῆς ἀπαλλαγῶ.",
        "477":"πέπονθας αἰκὲς πῆμʼ· ἀποσφαλεὶς φρενῶν",
        "478":"πλανᾷ, κακὸς δʼ ἰατρὸς ὥς τις ἐς νόσον",
        "479":"πεσὼν ἀθυμεῖς καὶ σεαυτὸν οὐκ ἔχεις",
        "480":"εὑρεῖν ὁποίοις φαρμάκοις ἰάσιμος.",
        "481":"τὰ λοιπά μου κλύουσα θαυμάσῃ πλέον,",
        "482":"οἵας τέχνας τε καὶ πόρους ἐμησάμην.",
        "483":"τὸ μὲν μέγιστον, εἴ τις ἐς νόσον πέσοι,",
        "484":"οὐκ ἦν ἀλέξημʼ οὐδέν, οὔτε βρώσιμον,",
        "485":"οὐ χριστόν, οὐδὲ πιστόν, ἀλλὰ φαρμάκων",
        "486":"χρείᾳ κατεσκέλλοντο, πρίν γʼ ἐγώ σφισιν",
        "487":"ἔδειξα κράσεις ἠπίων ἀκεσμάτων,",
        "488":"αἷς τὰς ἁπάσας ἐξαμύνονται νόσους.",
        "489":"τρόπους τε πολλοὺς μαντικῆς ἐστοίχισα,",
        "490":"κἄκρινα πρῶτος ἐξ ὀνειράτων ἃ χρὴ",
        "491":"ὕπαρ γενέσθαι, κληδόνας τε δυσκρίτους",
        "492":"ἐγνώρισʼ αὐτοῖς ἐνοδίους τε συμβόλους·",
        "493":"γαμψωνύχων τε πτῆσιν οἰωνῶν σκεθρῶς",
        "494":"διώρισʼ, οἵτινές τε δεξιοὶ φύσιν",
        "495":"εὐωνύμους τε, καὶ δίαιταν ἥντινα",
        "496":"ἔχουσʼ ἕκαστοι, καὶ πρὸς ἀλλήλους τίνες",
        "497":"ἔχθραι τε καὶ στέργηθρα καὶ συνεδρίαι·",
        "498":"σπλάγχνων τε λειότητα, καὶ χροιὰν τίνα",
        "499":"ἔχουσʼ ἂν εἴη δαίμοσιν πρὸς ἡδονὴν",
        "500":"χολή, λοβοῦ τε ποικίλην εὐμορφίαν.",
        "501":"κνίσῃ τε κῶλα συγκαλυπτὰ καὶ μακρὰν",
        "502":"ὀσφῦν πυρώσας δυστέκμαρτον ἐς τέχνην",
        "503":"ὥδωσα θνητούς, καὶ φλογωπὰ σήματα",
        "504":"ἐξωμμάτωσα, πρόσθεν ὄντʼ ἐπάργεμα.",
        "505":"τοιαῦτα μὲν δὴ ταῦτʼ· ἔνερθε δὲ χθονὸς",
        "506":"κεκρυμμένʼ, ἀνθρώποισιν ὠφελήματα,",
        "507":"χαλκόν, σίδηρον, ἄργυρον, χρυσόν τε τίς",
        "508":"φήσειεν ἂν πάροιθεν ἐξευρεῖν ἐμοῦ;",
        "509":"οὐδείς, σάφʼ οἶδα, μὴ μάτην φλύσαι θέλων.",
        "510":"βραχεῖ δὲ μύθῳ πάντα συλλήβδην μάθε,",
        "511":"πᾶσαι τέχναι βροτοῖσιν ἐκ Προμηθέως.",
        "512":"μή νυν βροτοὺς μὲν ὠφέλει καιροῦ πέρα,",
        "513":"σαυτοῦ δʼ ἀκήδει δυστυχοῦντος. ὡς ἐγὼ",
        "514":"εὔελπίς εἰμι τῶνδέ σʼ ἐκ δεσμῶν ἔτι",
        "515":"λυθέντα μηδὲν μεῖον ἰσχύσειν Διός.",
        "516":"οὐ ταῦτα ταύτῃ Μοῖρά πω τελεσφόρος",
        "517":"κρᾶναι πέπρωται, μυρίαις δὲ πημοναῖς",
        "518":"δύαις τε καμφθεὶς ὧδε δεσμὰ φυγγάνω·",
        "519":"τέχνη δʼ ἀνάγκης ἀσθενεστέρα μακρῷ.",
        "520":"τίς οὖν ἀνάγκης ἐστὶν οἰακοστρόφος;",
        "521":"Μοῖραι τρίμορφοι μνήμονές τʼ Ἐρινύες",
        "522":"τούτων ἄρα Ζεύς ἐστιν ἀσθενέστερος;",
        "523":"οὔκουν ἂν ἐκφύγοι γε τὴν πεπρωμένην.",
        "524":"τί γὰρ πέπρωται Ζηνὶ πλὴν ἀεὶ κρατεῖν;",
        "525":"τοῦτʼ οὐκέτʼ ἂν πύθοιο μηδὲ λιπάρει.",
        "526":"ἦ πού τι σεμνόν ἐστιν ὃ ξυναμπέχεις.",
        "527":"ἄλλου λόγου μέμνησθε, τόνδε δʼ οὐδαμῶς",
        "528":"καιρὸς γεγωνεῖν, ἀλλὰ συγκαλυπτέος",
        "529":"ὅσον μάλιστα· τόνδε γὰρ σῴζων ἐγὼ",
        "530":"δεσμοὺς ἀεικεῖς καὶ δύας ἐκφυγγάνω.",
        "531":"μηδάμʼ ὁ πάντα νέμων",
        "532":"θεῖτʼ ἐμᾷ γνώμᾳ κράτος ἀντίπαλον Ζεύς,",
        "533":"μηδʼ ἐλινύσαιμι θεοὺς ὁσίαις θοίναις ποτινισομένα",
        "534":"βουφόνοις παρʼ Ὠκεανοῦ πατρὸς ἄσβεστον πόρον,",
        "535":"μηδʼ ἀλίτοιμι λόγοις·",
        "536":"ἀλλά μοι τόδʼ ἐμμένοι καὶ μήποτʼ ἐκτακείη·",
        "537":"ἁδύ τι θαρσαλέαις",
        "538":"τὸν μακρὸν τείνειν βίον ἐλπίσι, φαναῖς",
        "539":"θυμὸν ἀλδαίνουσαν ἐν εὐφροσύναις. φρίσ-",
        "540":"σω δέ σε δερκομένα",
        "541":"μυρίοις μόχθοις διακναιόμενον .",
        "542":"Ζῆνα γὰρ οὐ τρομέων",
        "543":"ἰδίᾳ γνώμᾳ σέβῃ θνατοὺς ἄγαν, Προμηθεῦ.",
        "544":"φέρʼ, ὅπως ἄχαρις χάρις, ὦ φίλος·",
        "545":"εἰπὲ ποῦ τίς ἀλκά;",
        "546":"τίς ἐφαμερίων ἄρηξις; οὐδʼ ἐδέρχθης",
        "547":"ὀλιγοδρανίαν ἄκικυν,",
        "548":"ἰσόνειρον, ᾇ τὸ φωτῶν",
        "549":"ἀλαὸν γένος ἐμπεποδισμένον; οὔποτε \n ",
        "550":"τὰν Διὸς ἁρμονίαν θνατῶν παρεξίασι βουλαί.",
        "551":"ἔμαθον τάδε σὰς προσιδοῦσʼ ὀλο-",
        "552":"ὰς τύχας, Προμηθεῦ.",
        "553":"τὸ διαμφίδιον δέ μοι μέλος προσέπτα",
        "554":"τόδʼ ἐκεῖνό θʼ, ὅ τʼ ἀμφὶ λουτρὰ",
        "555":"καὶ λέχος σὸν ὑμεναίουν",
        "556":"ἰότατι γάμων, ὅτε τὰν ὁμοπάτριον ἕδνοις",
        "557":"ἄγαγες Ἡσιόναν πείθὼν δάμαρτα κοινόλεκτρον.",
        "558":"τίς γῆ; τί γένος; τίνα φῶ λεύσσειν",
        "559":"τόνδε χαλινοῖς ἐν πετρίνοισιν",
        "560":"χειμαζόμενον;",
        "561":"τίνος ἀμπλακίας ποινὰς ὀλέκῃ;",
        "562":"σήμηνον ὅποι γῆς ἡ μογερὰ πεπλάνημαι.",
        "563":"ἆ ἆ, ἒ ἔ,",
        "564":"χρίει τις αὖ με τὰν τάλαιναν οἶστρος,",
        "565":"εἴδωλον Ἄργου γηγενοῦς, ἄλευʼ ἆ δᾶ· φοβοῦμαι",
        "566":"τὸν μυριωπὸν εἰσορῶσα βούταν.",
        "567":"ὁ δὲ πορεύεται δόλιον ὄμμʼ ἔχων,",
        "568":"ὃν οὐδὲ κατθανόντα γαῖα κεύθει.",
        "569":"ἀλλʼ, ἐμὲ τὰν τάλαιναν",
        "570":"ἐξ ἐνέρων περῶν κυναγετεῖ, πλανᾷ",
        "571":"τε νῆστιν ἀνὰ τὰν παραλίαν ψάμμαν.",
        "572":"ὑπὸ δὲ κηρόπλαστος ὀτοβεῖ δόναξ",
        "573":"ἀχέτας ὑπνοδόταν νόμον·",
        "574":"ἰὼ ἰὼ πόποι, ποῖ μʼ ἄγουσι τη-",
        "575":"λέπλαγκτοι πλάναι;",
        "576":"τί ποτέ μʼ, ὦ Κρόνιε παῖ, τί ποτε ταῖσδʼ",
        "577":"ἐνέζευξας εὑρὼν ἁμαρτοῦσαν ἐν",
        "578":"πημοναῖσιν; ἓ ἕ,",
        "579":"οἰστρηλάτῳ δὲ δείματι",
        "580":"δειλαίαν παράκοπον ὧδε τείρεις;",
        "581":"πυρί με φλέξον, ἢ χθονὶ κάλυψον, ἤ",
        "582":"ποντίοις δάκεσι δὸς βοράν,",
        "583":"μηδέ μοι φθονήσῃς",
        "584":"εὐγμάτων, ἄναξ.",
        "585":"ἄδην με πολύπλανοι πλάναι",
        "586":"γεγυμνάκασιν, οὐδʼ ἔχω μαθεῖν ὅπα",
        "587":"πημονὰς ἀλύξω.",
        "588":"κλύεις φθέγμα τᾶς βούκερω παρθένου;",
        "589":"πῶς δʼ οὐ κλύω τῆς οἰστροδινήτου κόρης,",
        "590":"τῆς Ἰναχείας; ἣ Διὸς θάλπει κέαρ",
        "591":"ἔρωτι, καὶ νῦν τοὺς ὑπερμήκεις δρόμους",
        "592":"Ἥρᾳ στυγητὸς πρὸς βίαν γυμνάζεται.",
        "593":"πόθεν ἐμοῦ σὺ πατρὸς ὄνομʼ ἀπύεις;",
        "594":"εἰπέ μοι τᾷ μογερᾷ τίς ὤν;",
        "595":"τίς ἄρα μʼ, ὦ τάλας, τὰν τάλαιναν ὧδʼ",
        "596":"ἔτυμα προσθροεῖς;",
        "597":"θεόσυτόν τε νόσον ὠνόμασας, ἃ",
        "598":"μαραίνει με χρίουσα κέντροις, ἰώ ,",
        "599":"φοιταλέοισιν ἓ ἕ·",
        "600":"σκιρτημάτων δὲ νήστισιν",
        "601":"αἰκείαις λαβρόσυτος ἦλθον, Ἥρας \n ",
        "602":"ἐπικότοισι μήδεσι δαμεῖσα. δυσ-",
        "603":"δαιμόνων δὲ τίνες οἵ, ἓ ἕ,",
        "604":"οἷʼ ἐγὼ μογοῦσιν;",
        "605":"ἀλλά μοι τορῶς",
        "606":"τέκμηρον ὅ τι μʼ ἐπαμμένει",
        "607":"παθεῖν, τί μῆχαρ, ἢ τί φάρμακον νόσου,",
        "608":"δεῖξον, εἴπερ οἶσθα·",
        "609":"θρόει, φράζε τᾷ δυσπλάνῳ παρθένῳ.",
        "610":"λέξω τορῶς σοι πᾶν ὅπερ χρῄζεις μαθεῖν,",
        "611":"οὐκ ἐμπλέκων αἰνίγματʼ, ἀλλʼ ἁπλῷ λόγῳ,",
        "612":"ὥσπερ δίκαιον πρὸς φίλους οἴγειν στόμα.",
        "613":"πυρὸς βροτοῖς δοτῆρʼ ὁρᾷς Προμηθέα.",
        "614":"ὦ κοινὸν ὠφέλημα θνητοῖσιν φανείς,",
        "615":"τλῆμον Προμηθεῦ, τοῦ δίκην πάσχεις τάδε;",
        "616":"ἁρμοῖ πέπαυμαι τοὺς ἐμοὺς θρηνῶν πόνους.",
        "617":"οὔκουν πόροις ἂν τήνδε δωρεὰν ἐμοί;",
        "618":"λέγʼ ἥντινʼ αἰτῇ· πᾶν γὰρ ἂν πύθοιό μου.",
        "619":"σήμηνον ὅστις ἐν φάραγγί σʼ ὤχμασεν.",
        "620":"βούλευμα μὲν τὸ Δῖον, Ἡφαίστου δὲ χείρ.",
        "621":"ποινὰς δὲ ποίων ἀμπλακημάτων τίνεις;",
        "622":"τοσοῦτον ἀρκῶ σοι σαφηνίσας μόνον.",
        "623":"καὶ πρός γε τούτοις τέρμα τῆς ἐμῆς πλάνης",
        "624":"δεῖξον, τίς ἔσται τῇ ταλαιπώρῳ χρόνος.",
        "625":"τὸ μὴ μαθεῖν σοι κρεῖσσον ἢ μαθεῖν τάδε.",
        "626":"μήτοι με κρύψῃς τοῦθʼ ὅπερ μέλλω παθεῖν.",
        "627":"ἀλλʼ οὐ μεγαίρω τοῦδέ σοι δωρήματος.",
        "628":"τί δῆτα μέλλεις μὴ οὐ γεγωνίσκειν τὸ πᾶν;",
        "629":"φθόνος μὲν οὐδείς, σὰς δʼ ὀκνῶ θράξαι φρένας.",
        "630":"μή μου προκήδου μᾶσσον ὡς ἐμοὶ γλυκύ.",
        "631":"ἐπεὶ προθυμῇ, χρὴ λέγειν. ἄκουε δή.",
        "632":"μήπω γε· μοῖραν δʼ ἡδονῆς κἀμοὶ πόρε.",
        "633":"τὴν τῆσδε πρῶτον ἱστορήσωμεν νόσον,",
        "634":"αὐτῆς λεγούσης τὰς πολυφθόρους τύχας·",
        "635":"τὰ λοιπὰ δʼ ἄθλων σοῦ διδαχθήτω πάρα.",
        "636":"σὸν ἔργον, Ἰοῖ, ταῖσδʼ ὑπουργῆσαι χάριν,",
        "637":"ἄλλως τε πάντως καὶ κασιγνήταις πατρός.",
        "638":"ὡς τἀποκλαῦσαι κἀποδύρασθαι τύχας",
        "639":"ἐνταῦθʼ, ὅπου μέλλοι τις οἴσεσθαι δάκρυ",
        "640":"πρὸς τῶν κλυόντων, ἀξίαν τριβὴν ἔχει.",
        "641":"οὐκ οἶδʼ ὅπως ὑμῖν ἀπιστῆσαί με χρή,",
        "642":"σαφεῖ δὲ μύθῳ πᾶν ὅπερ προσχρῄζετε",
        "643":"πεύσεσθε· καίτοι καὶ λέγουσʼ αἰσχύνομαι",
        "644":"θεόσσυτον χειμῶνα καὶ διαφθορὰν",
        "645":"μορφῆς, ὅθεν μοι σχετλίᾳ προσέπτατο.",
        "646":"\n αἰεὶ γὰρ ὄψεις ἔννυχοι πωλεύμεναι",
        "647":"ἐς παρθενῶνας τοὺς ἐμοὺς παρηγόρουν",
        "648":"λείοισι μύθοις ‘ὦ μέγʼ εὔδαιμον κόρη,",
        "649":"τί παρθενεύει δαρόν, ἐξόν σοι γάμου",
        "650":"τυχεῖν μεγίστου; Ζεὺς γὰρ ἱμέρου βέλει",
        "651":"πρὸς σοῦ τέθαλπται καὶ συναίρεσθαι Κύπριν",
        "652":"θέλει· σὺ δʼ, ὦ παῖ, μὴ ʼπολακτίσῃς λέχος",
        "653":"τὸ Ζηνός, ἀλλʼ ἔξελθε πρὸς Λέρνης βαθὺν",
        "654":"λειμῶνα, ποίμνας βουστάσεις τε πρὸς πατρός,",
        "655":"ὡς ἂν τὸ Δῖον ὄμμα λωφήσῃ πόθου.’",
        "656":"\n τοιοῖσδε πάσας εὐφρόνας ὀνείρασι",
        "657":"συνειχόμην δύστηνος, ἔστε δὴ πατρὶ",
        "658":"ἔτλην γεγωνεῖν νυκτίφοιτʼ ὀνείρατα.",
        "659":"ὁ δʼ ἔς τε Πυθὼ κἀπὶ Δωδώνης πυκνοὺς",
        "660":"θεοπρόπους ἴαλλεν, ὡς μάθοι τί χρὴ",
        "661":"δρῶντʼ ἢ λέγοντα δαίμοσιν πράσσειν φίλα.",
        "662":"ἧκον δʼ ἀναγγέλλοντες αἰολοστόμους",
        "663":"χρησμοὺς ἀσήμους δυσκρίτως τʼ εἰρημένους.",
        "664":"τέλος δʼ ἐναργὴς βάξις ἦλθεν Ἰνάχῳ",
        "665":"σαφῶς ἐπισκήπτουσα καὶ μυθουμένη",
        "666":"ἔξω δόμων τε καὶ πάτρας ὠθεῖν ἐμέ,",
        "667":"ἄφετον ἀλᾶσθαι γῆς ἐπʼ ἐσχάτοις ὅροις·",
        "668":"κεἰ μὴ θέλοι, πυρωπὸν ἐκ Διὸς μολεῖν",
        "669":"κεραυνόν, ὃς πᾶν ἐξαϊστώσοι γένος.",
        "670":"\n τοιοῖσδε πεισθεὶς Λοξίου μαντεύμασιν",
        "671":"ἐξήλασέν με κἀπέκλῃσε δωμάτων",
        "672":"ἄκουσαν ἄκων· ἀλλʼ ἐπηνάγκαζέ νιν",
        "673":"Διὸς χαλινὸς πρὸς βίαν πράσσειν τάδε.",
        "674":"εὐθὺς δὲ μορφὴ καὶ φρένες διάστροφοι",
        "675":"ἦσαν, κεραστὶς δʼ, ὡς ὁρᾶτʼ, ὀξυστόμῳ",
        "676":"μύωπι χρισθεῖσʼ ἐμμανεῖ σκιρτήματι",
        "677":"ᾖσσον πρὸς εὔποτόν τε Κερχνείας ῥέος",
        "678":"Λέρνης τε κρήνην · βουκόλος δὲ γηγενὴς",
        "679":"ἄκρατος ὀργὴν Ἄργος ὡμάρτει, πυκνοῖς",
        "680":"ὄσσοις δεδορκὼς τοὺς ἐμοὺς κατὰ στίβους.",
        "681":"ἀπροσδόκητος δʼ αὐτὸν ἀφνίδιος μόρος",
        "682":"τοῦ ζῆν ἀπεστέρησεν. οἰστροπλὴξ δʼ ἐγὼ",
        "683":"μάστιγι θείᾳ γῆν πρὸ γῆς ἐλαύνομαι.",
        "684":"\n κλύεις τὰ πραχθέντʼ· εἰ δʼ ἔχεις εἰπεῖν ὅ τι",
        "685":"λοιπὸν πόνων, σήμαινε· μηδέ μʼ οἰκτίσας",
        "686":"ξύνθαλπε μύθοις ψευδέσιν· νόσημα γὰρ",
        "687":"αἴσχιστον εἶναί φημι συνθέτους λόγους.",
        "688":"ἔα ἔα, ἄπεχε, φεῦ·",
        "689":"οὔποτʼ οὔποτʼ ηὔχουν ὧδε ξένους",
        "690":"μολεῖσθαι λόγους εἰς ἀκοὰν ἐμάν,",
        "691":"οὐδʼ ὧδε δυσθέατα καὶ δύσοιστα",
        "692":"πήματα, λύματα, δείματα ἀμ-",
        "693":"φάκει κέντρῳ τύψειν ψυχὰν ἐμάν.",
        "694":"ἰὼ ἰὼ μοῖρα μοῖρα,",
        "695":"πέφρικʼ εἰσιδοῦσα πρᾶξιν Ἰοῦς.",
        "696":"πρῴ γε στενάζεις καὶ φόβου πλέα τις εἶ·",
        "697":"ἐπίσχες ἔστʼ ἂν καὶ τὰ λοιπὰ προσμάθῃς.",
        "698":"λέγʼ, ἐκδίδασκε· τοῖς νοσοῦσί τοι γλυκὺ",
        "699":"τὸ λοιπὸν ἄλγος προυξεπίστασθαι τορῶς.",
        "700":"τὴν πρίν γε χρείαν ἠνύσασθʼ ἐμοῦ πάρα",
        "701":"κούφως· μαθεῖν γὰρ τῆσδε πρῶτʼ ἐχρῄζετε",
        "702":"τὸν ἀμφʼ ἑαυτῆς ἆθλον ἐξηγουμένης·",
        "703":"τὰ λοιπὰ νῦν ἀκούσαθʼ, οἷα χρὴ πάθη",
        "704":"τλῆναι πρὸς Ἥρας τήνδε τὴν νεάνιδα.",
        "705":"σύ τʼ Ἰνάχειον σπέρμα, τοὺς ἐμοὺς λόγους",
        "706":"θυμῷ βάλʼ, ὡς ἂν τέρματʼ ἐκμάθῃς ὁδοῦ.",
        "707":"\n πρῶτον μὲν ἐνθένδʼ ἡλίου πρὸς ἀντολὰς",
        "708":"στρέψασα σαυτὴν στεῖχʼ ἀνηρότους γύας·",
        "709":"Σκύθας δʼ ἀφίξῃ νομάδας, οἳ πλεκτὰς στέγας",
        "710":"πεδάρσιοι ναίουσʼ ἐπʼ εὐκύκλοις ὄχοις",
        "711":"ἑκηβόλοις τόξοισιν ἐξηρτυμένοι·",
        "712":"οἷς μὴ πελάζειν, ἀλλʼ ἁλιστόνοις πόδας",
        "713":"χρίμπτουσα ῥαχίαισιν ἐκπερᾶν χθόνα.",
        "714":"λαιᾶς δὲ χειρὸς οἱ σιδηροτέκτονες",
        "715":"οἰκοῦσι Χάλυβες, οὓς φυλάξασθαί σε χρή.",
        "716":"ἀνήμεροι γὰρ οὐδὲ πρόσπλατοι ξένοις.",
        "717":"ἥξεις δʼ Ὑβριστὴν ποταμὸν οὐ ψευδώνυμον,",
        "718":"ὃν μὴ περάσῃς, οὐ γὰρ εὔβατος περᾶν,",
        "719":"πρὶν ἂν πρὸς αὐτὸν Καύκασον μόλῃς, ὀρῶν",
        "720":"ὕψιστον, ἔνθα ποταμὸς ἐκφυσᾷ μένος",
        "721":"κροτάφων ἀπʼ αὐτῶν. ἀστρογείτονας δὲ χρὴ",
        "722":"κορυφὰς ὑπερβάλλουσαν ἐς μεσημβρινὴν",
        "723":"βῆναι κέλευθον, ἔνθʼ, Ἀμαζόνων στρατὸν",
        "724":"ἥξεις στυγάνορʼ, αἳ Θεμίσκυράν ποτε",
        "725":"κατοικιοῦσιν ἀμφὶ Θερμώδονθʼ, ἵνα",
        "726":"τραχεῖα πόντου Σαλμυδησσία γνάθος",
        "727":"ἐχθρόξενος ναύταισι, μητρυιὰ νεῶν·",
        "728":"αὗταί σʼ ὁδηγήσουσι καὶ μάλʼ ἀσμένως.",
        "729":"ἰσθμὸν δʼ ἐπʼ αὐταῖς στενοπόροις λίμνης πύλαις",
        "730":"Κιμμερικὸν ἥξεις, ὃν θρασυσπλάγχνως σε χρὴ",
        "731":"λιποῦσαν αὐλῶνʼ ἐκπερᾶν Μαιωτικόν·",
        "732":"ἔσται δὲ θνητοῖς εἰσαεὶ λόγος μέγας",
        "733":"τῆς σῆς πορείας, Βόσπορος δʼ ἐπώνυμος",
        "734":"κεκλήσεται. λιποῦσα δʼ Εὐρώπης πέδον",
        "735":"ἤπειρον ἥξεις Ἀσιάδʼ·. ἆρʼ, ὑμῖν δοκεῖ",
        "736":"ὁ τῶν θεῶν τύραννος ἐς τὰ πάνθʼ ὁμῶς",
        "737":"βίαιος εἶναι; τῇδε γὰρ θνητῇ θεὸς",
        "738":"χρῄζων μιγῆναι τάσδʼ ἐπέρριψεν πλάνας.",
        "739":"πικροῦ δʼ ἔκυρσας, ὦ κόρη, τῶν σῶν γάμων",
        "740":"μνηστῆρος. οὓς γὰρ νῦν ἀκήκοας λόγους,",
        "741":"εἶναι δόκει σοι μηδέπω ʼν προοιμίοις.",
        "742":"ἰώ μοί μοι, ἒ ἔ.",
        "743":"σὺ δʼ αὖ κέκραγας κἀναμυχθίζῃ; τί που",
        "744":"δράσεις, ὅταν τὰ λοιπὰ πυνθάνῃ κακά;",
        "745":"ἦ γάρ τι λοιπὸν τῇδε πημάτων ἐρεῖς;",
        "746":"δυσχείμερόν γε πέλαγος ἀτηρᾶς δύης.",
        "747":"τί δῆτʼ ἐμοὶ ζῆν κέρδος, ἀλλʼ οὐκ ἐν τάχει",
        "748":"ἔρριψʼ ἐμαυτὴν τῆσδʼ ἀπὸ στύφλου πέτρας,",
        "749":"ὅπως πέδοι σκήψασα τῶν πάντων πόνων",
        "750":"ἀπηλλάγην; κρεῖσσον γὰρ εἰσάπαξ θανεῖν",
        "751":"ἢ τὰς ἁπάσας ἡμέρας πάσχειν κακῶς.",
        "752":"ἦ δυσπετῶς ἂν τοὺς ἐμοὺς ἄθλους φέροις,",
        "753":"ὅτῳ θανεῖν μέν ἐστιν οὐ πεπρωμένον·",
        "754":"αὕτη γὰρ ἦν ἂν πημάτων ἀπαλλαγή·",
        "755":"νῦν δʼ οὐδέν ἐστι τέρμα μοι προκείμενον",
        "756":"μόχθων, πρὶν ἂν Ζεὺς ἐκπέσῃ τυραννίδος.",
        "757":"ἦ γάρ ποτʼ ἔστιν ἐκπεσεῖν ἀρχῆς Δία;",
        "758":"ἥδοιʼ ἄν, οἶμαι, τήνδʼ ἰδοῦσα συμφοράν.",
        "759":"πῶς δʼ οὐκ ἄν, ἥτις ἐκ Διὸς πάσχω κακῶς;",
        "760":"ὡς τοίνυν ὄντων τῶνδέ σοι μαθεῖν πάρα.",
        "761":"πρὸς τοῦ τύραννα σκῆπτρα συληθήσεται;",
        "762":"πρὸς αὐτὸς αὑτοῦ κενοφρόνων βουλευμάτων.",
        "763":"ποίῳ τρόπῳ; σήμηνον, εἰ μή τις βλάβη.",
        "764":"γαμεῖ γάμον τοιοῦτον ᾧ ποτʼ ἀσχαλᾷ.",
        "765":"θέορτον, ἢ βρότειον; εἰ ῥητόν, φράσον.",
        "766":"τί δʼ ὅντινʼ·; οὐ γὰρ ῥητὸν αὐδᾶσθαι τόδε.",
        "767":"ἦ πρὸς δάμαρτος ἐξανίσταται θρόνων;",
        "768":"ἣ τέξεταί γε παῖδα φέρτερον πατρός.",
        "769":"οὐδʼ ἔστιν αὐτῷ τῆσδʼ ἀποστροφὴ τύχης;",
        "770":"οὐ δῆτα, πλὴν ἔγωγʼ ἂν ἐκ δεσμῶν λυθείς.",
        "771":"τίς οὖν ὁ λύσων ἐστὶν ἄκοντος Διός;",
        "772":"τῶν σῶν τινʼ αὐτὸν ἐγγόνων εἶναι χρεών.",
        "773":"πῶς εἶπας; ἦ ʼμὸς παῖς σʼ ἀπαλλάξει κακῶν;",
        "774":"τρίτος γε γένναν πρὸς δέκʼ ἄλλαισιν γοναῖς.",
        "775":"ἥδʼ οὐκέτʼ εὐξύμβλητος ἡ χρησμῳδία.",
        "776":"καὶ μηδὲ σαυτῆς ἐκμαθεῖν ζήτει πόνους.",
        "777":"μή μοι προτείνων κέρδος εἶτʼ ἀποστέρει.",
        "778":"δυοῖν λόγοιν σε θατέρῳ δωρήσομαι.",
        "779":"ποίοιν; πρόδειξον, αἵρεσίν τʼ ἐμοὶ δίδου.",
        "780":"δίδωμʼ· ἑλοῦ γάρ, ἢ πόνων τὰ λοιπά σοι",
        "781":"φράσω σαφηνῶς, ἢ τὸν ἐκλύσοντʼ ἐμέ.",
        "782":"τούτων σὺ τὴν μὲν τῇδε, τὴν δʼ ἐμοὶ χάριν",
        "783":"θέσθαι θέλησον, μηδʼ ἀτιμάσῃς λόγου·",
        "784":"καὶ τῇδε μὲν γέγωνε τὴν λοιπὴν πλάνην,",
        "785":"ἐμοὶ δὲ τὸν λύσοντα· τοῦτο γὰρ ποθῶ.",
        "786":"ἐπεὶ προθυμεῖσθʼ, οὐκ ἐναντιώσομαι",
        "787":"τὸ μὴ οὐ γεγωνεῖν πᾶν ὅσον προσχρῄζετε.",
        "788":"σοὶ πρῶτον, Ἰοῖ, πολύδονον πλάνην φράσω,",
        "789":"ἣν ἐγγράφου σὺ μνήμοσιν δέλτοις φρενῶν.",
        "790":"\n ὅταν περάσῃς ῥεῖθρον ἠπείροιν ὅρον,",
        "791":"πρὸς ἀντολὰς φλογῶπας ἡλιοστιβεῖς",
        "792":"\n \n \n",
        "793":"πόντου περῶσα φλοῖσβον, ἔστʼ ἂν ἐξίκῃ",
        "794":"πρὸς Γοργόνεια πεδία Κισθήνης, ἵνα",
        "795":"αἱ Φορκίδες ναίουσι δηναιαὶ κόραι",
        "796":"τρεῖς κυκνόμορφοι, κοινὸν ὄμμʼ ἐκτημέναι,",
        "797":"μονόδοντες, ἃς οὔθʼ ἥλιος προσδέρκεται",
        "798":"ἀκτῖσιν οὔθʼ ἡ νύκτερος μήνη ποτέ.",
        "799":"πέλας δʼ ἀδελφαὶ τῶνδε τρεῖς κατάπτεροι,",
        "800":"δρακοντόμαλλοι Γοργόνες βροτοστυγεῖς,",
        "801":"ἃς θνητὸς οὐδεὶς εἰσιδὼν ἕξει πνοάς.",
        "802":"τοιοῦτο μέν σοι τοῦτο φρούριον λέγω·",
        "803":"ἄλλην δʼ ἄκουσον δυσχερῆ θεωρίαν·",
        "804":"ὀξυστόμους γὰρ Ζηνὸς ἀκραγεῖς κύνας",
        "805":"γρῦπας φύλαξαι, τόν τε μουνῶπα στρατὸν",
        "806":"Ἀριμασπὸν ἱπποβάμονʼ, οἳ χρυσόρρυτον",
        "807":"οἰκοῦσιν ἀμφὶ νᾶμα Πλούτωνος πόρου·",
        "808":"τούτοις σὺ μὴ πέλαζε. τηλουρὸν δὲ γῆν",
        "809":"ἥξεις, κελαινὸν φῦλον, οἳ πρὸς ἡλίου",
        "810":"ναίουσι πηγαῖς, ἔνθα ποταμὸς Αἰθίοψ.",
        "811":"τούτου παρʼ ὄχθας ἕρφʼ, ἕως ἂν ἐξίκῃ",
        "812":"καταβασμόν, ἔνθα Βιβλίνων ὀρῶν ἄπο",
        "813":"ἵησι σεπτὸν Νεῖλος εὔποτον ῥέος.",
        "814":"οὗτός σʼ ὁδώσει τὴν τρίγωνον ἐς χθόνα",
        "815":"Νειλῶτιν, οὗ δὴ τὴν μακρὰν ἀποικίαν,",
        "816":"Ἰοῖ, πέπρωται σοί τε καὶ τέκνοις κτίσαι.",
        "817":"\n τῶν δʼ εἴ τί σοι ψελλόν τε καὶ δυσεύρετον,",
        "818":"ἐπανδίπλαζε καὶ σαφῶς ἐκμάνθανε·",
        "819":"σχολὴ δὲ πλείων ἢ θέλω πάρεστί μοι.",
        "820":"εἰ μέν τι τῇδε λοιπὸν ἢ παρειμένον",
        "821":"ἔχεις γεγωνεῖν τῆς πολυφθόρου πλάνης,",
        "822":"λέγʼ· εἰ δὲ πάντʼ εἴρηκας, ἡμῖν αὖ χάριν",
        "823":"δὸς ἥνπερ αἰτούμεσθα, μέμνησαι δέ που.",
        "824":"τὸ πᾶν πορείας ἥδε τέρμʼ ἀκήκοεν.",
        "825":"ὅπως δʼ ἂν εἰδῇ μὴ μάτην κλύουσά μου,",
        "826":"ἃ πρὶν μολεῖν δεῦρʼ ἐκμεμόχθηκεν φράσω,",
        "827":"τεκμήριον τοῦτʼ αὐτὸ δοὺς μύθων ἐμῶν.",
        "828":"\n ὄχλον μὲν οὖν τὸν πλεῖστον ἐκλείψω λόγων,",
        "829":"πρὸς αὐτὸ δʼ εἶμι τέρμα σῶν πλανημάτων.",
        "830":"\n ἐπεὶ γὰρ ἦλθες πρὸς Μολοσσὰ γάπεδα,",
        "831":"τὴν αἰπύνωτόν τʼ ἀμφὶ Δωδώνην, ἵνα",
        "832":"μαντεῖα θᾶκός τʼ ἐστὶ Θεσπρωτοῦ Διός,",
        "833":"τέρας τʼ ἄπιστον, αἱ προσήγοροι δρύες,",
        "834":"ὑφʼ ὧν σὺ λαμπρῶς κοὐδὲν αἰνικτηρίως",
        "835":"προσηγορεύθης ἡ Διὸς κλεινὴ δάμαρ",
        "836":"μέλλουσʼ ἔσεσθαι. τῶνδε προσσαίνει σέ τι ;",
        "837":"ἐντεῦθεν οἰστρήσασα τὴν παρακτίαν",
        "838":"κέλευθον ᾖξας πρὸς μέγαν κόλπον Ῥέας,",
        "839":"ἀφʼ οὗ παλιμπλάγκτοισι χειμάζῃ δρόμοις·",
        "840":"χρόνον δὲ τὸν μέλλοντα πόντιος μυχός,",
        "841":"σαφῶς ἐπίστασʼ, Ἰόνιος κεκλήσεται,.",
        "842":"τῆς σῆς πορείας μνῆμα τοῖς πᾶσιν βροτοῖς.",
        "843":"\n σημεῖά σοι τάδʼ ἐστὶ τῆς ἐμῆς φρενός,",
        "844":"ὡς δέρκεται πλέον τι τοῦ πεφασμένου.",
        "845":"τὰ λοιπὰ δʼ ὑμῖν τῇδέ τʼ ἐς κοινὸν φράσω,",
        "846":"ἐς ταὐτὸν ἐλθὼν τῶν πάλαι λόγων ἴχνος.",
        "847":"\n ἔστιν πόλις Κάνωβος ἐσχάτη χθονός,",
        "848":"Νείλου πρὸς αὐτῷ στόματι καὶ προσχώματι·",
        "849":"ἐνταῦθα δή σε Ζεὺς τίθησιν ἔμφρονα",
        "850":"ἐπαφῶν ἀταρβεῖ χειρὶ καὶ θιγὼν μόνον.",
        "851":"ἐπώνυμον δὲ τῶν Διὸς γεννημάτων",
        "852":"τέξεις κελαινὸν Ἔπαφον, ὃς καρπώσεται",
        "853":"ὅσην πλατύρρους Νεῖλος ἀρδεύει χθόνα·",
        "854":"πέμπτη δʼ ἀπʼ αὐτοῦ γέννα πεντηκοντάπαις",
        "855":"πάλιν πρὸς Ἄργος οὐχ ἑκοῦσʼ ἐλεύσεται",
        "856":"θηλύσπορος, φεύγουσα συγγενῆ γάμον",
        "857":"ἀνεψιῶν· οἱ δʼ ἐπτοημένοι φρένας,",
        "858":"κίρκοι πελειῶν οὐ μακρὰν λελειμμένοι,",
        "859":"ἥξουσι θηρεύοντες οὐ θηρασίμους",
        "860":"γάμους, φθόνον δὲ σωμάτων ἕξει θεός·",
        "861":"Πελασγία δὲ δέξεται θηλυκτόνῳ",
        "862":"Ἄρει, δαμέντων νυκτιφρουρήτῳ θράσει.",
        "863":"γυνὴ γὰρ ἄνδρʼ ἕκαστον αἰῶνος στερεῖ,",
        "864":"δίθηκτον ἐν σφαγαῖσι βάψασα ξίφος·",
        "865":"τοιάδʼ ἐπʼ ἐχθροὺς τοὺς ἐμοὺς ἔλθοι Κύπρις.",
        "866":"μίαν δὲ παίδων ἵμερος θέλξει τὸ μὴ",
        "867":"κτεῖναι σύνευνον, ἀλλʼ ἀπαμβλυνθήσεται",
        "868":"γνώμην· δυοῖν δὲ θάτερον βουλήσεται,",
        "869":"κλύειν ἄναλκις μᾶλλον ἢ μιαιφόνος·",
        "870":"αὕτη κατʼ Ἄργος βασιλικὸν τέξει γένος.",
        "871":"μακροῦ λόγου δεῖ ταῦτʼ ἐπεξελθεῖν τορῶς.",
        "872":"σπορᾶς γε μὴν ἐκ τῆσδε φύσεται θρασὺς",
        "873":"τόξοισι κλεινός, ὃς πόνων ἐκ τῶνδʼ ἐμὲ",
        "874":"λύσει. τοιόνδε χρησμὸν ἡ παλαιγενὴς",
        "875":"μήτηρ ἐμοὶ διῆλθε Τιτανὶς Θέμις·",
        "876":"ὅπως δὲ χὤπη, ταῦτα δεῖ μακροῦ λόγου",
        "877":"εἰπεῖν, σύ τʼ οὐδὲν ἐκμαθοῦσα κερδανεῖς.",
        "878":"ἐλελεῦ ἐλελεῦ,",
        "879":"ὑπό μʼ αὖ σφάκελος καὶ φρενοπληγεῖς",
        "880":"μανίαι θάλπουσʼ, οἴστρου δʼ ἄρδις",
        "881":"χρίει μʼ ἄπυρος·",
        "882":"κραδία δὲ φόβῳ φρένα λακτίζει.",
        "883":"τροχοδινεῖται δʼ ὄμμαθʼ ἑλίγδην,",
        "884":"ἔξω δὲ δρόμου φέρομαι λύσσης",
        "885":"πνεύματι μάργῳ, γλώσσης ἀκρατής·",
        "886":"θολεροὶ δὲ λόγοι παίουσʼ εἰκῆ",
        "887":"στυγνῆς πρὸς κύμασιν ἄτης.",
        "888":"ἦ σοφὸς ἦ σοφὸς ἦν ὃς",
        "889":"πρῶτος ἐν γνώμᾳ τόδʼ ἐβάστασε καὶ γλώσ-",
        "890":"σᾳ διεμυθολόγησεν,",
        "891":"ὡς τὸ κηδεῦσαι καθʼ ἑαυτὸν ἀριστεύει μακρῷ,",
        "892":"καὶ μήτε τῶν πλούτῳ διαθρυπτομένων",
        "893":"μήτε τῶν γέννᾳ μεγαλυνομένων",
        "894":"ὄντα χερνήταν ἐραστεῦσαι γάμων.",
        "895":"μήποτε μήποτέ μʼ, ὦ",
        "896":"\n πότνιαι Μοῖραι, λεχέων Διὸς εὐνά-",
        "897":"τειραν ἴδοισθε πέλουσαν·",
        "898":"μηδὲ πλαθείην γαμέτᾳ τινὶ τῶν ἐξ οὐρανοῦ.",
        "899":"ταρβῶ γὰρ ἀστεργάνορα παρθενίαν",
        "900":"εἰσορῶσʼ Ἰοῦς ἀμαλαπτομέναν",
        "901":"δυσπλάνοις Ἥρας ἀλατείαις πόνων.",
        "902":"ἐμοὶ δʼ ὅτε μὲν ὁμαλὸς ὁ γάμος,",
        "903":"ἄφοβος· οὐ δέδια· μηδὲ κρεισσόνων θεῶν",
        "904":"ἔρως ἄφυκτον ὄμμα προσδράκοι με.",
        "905":"ἀπόλεμος ὅδε γʼ ὁ πόλεμος, ἄπορα πόριμος·",
        "906":"οὐδʼ ἔχω τίς ἂν γενοίμαν.",
        "907":"τὰν Διὸς γὰρ οὐχ ὁρῶ",
        "908":"μῆτιν ὅπα φύγοιμʼ ἄν.",
        "909":"ἦ μὴν ἔτι Ζεύς, καίπερ αὐθάδης φρενῶν,",
        "910":"ἔσται ταπεινός, οἷον ἐξαρτύεται",
        "911":"γάμον γαμεῖν, ὃς αὐτὸν ἐκ τυραννίδος",
        "912":"θρόνων τʼ ἄιστον ἐκβαλεῖ· πατρὸς δʼ ἀρὰ",
        "913":"Κρόνου τότʼ ἤδη παντελῶς κρανθήσεται,",
        "914":"ἣν ἐκπίτνων ἠρᾶτο δηναιῶν θρόνων.",
        "915":"τοιῶνδε μόχθων ἐκτροπὴν οὐδεὶς θεῶν",
        "916":"δύναιτʼ ἂν αὐτῷ πλὴν ἐμοῦ δεῖξαι σαφῶς.",
        "917":"ἐγὼ τάδʼ οἶδα χᾦ τρόπῳ. πρὸς ταῦτά νυν",
        "918":"θαρσῶν καθήσθω τοῖς πεδαρσίοις κτύποις",
        "919":"πιστός, τινάσσων τʼ ἐν χεροῖν πύρπνουν βέλος.",
        "920":"οὐδὲν γὰρ αὐτῷ ταῦτʼ ἐπαρκέσει τὸ μὴ οὐ",
        "921":"πεσεῖν ἀτίμως πτώματʼ οὐκ ἀνασχετά·",
        "922":"τοῖον παλαιστὴν νῦν παρασκευάζεται",
        "923":"ἐπʼ αὐτὸς αὑτῷ, δυσμαχώτατον τέρας·",
        "924":"ὃς δὴ κεραυνοῦ κρείσσονʼ εὑρήσει φλόγα,",
        "925":"βροντῆς θʼ ὑπερβάλλοντα καρτερὸν κτύπον·",
        "926":"θαλασσίαν τε γῆς τινάκτειραν νόσον",
        "927":"τρίαιναν, αἰχμὴν τὴν Ποσειδῶνος, σκεδᾷ.",
        "928":"πταίσας δὲ τῷδε πρὸς κακῷ μαθήσεται",
        "929":"ὅσον τό τʼ ἄρχειν καὶ τὸ δουλεύειν δίχα.",
        "930":"σύ θην ἃ χρῄζεις, ταῦτʼ ἐπιγλωσσᾷ Διός.",
        "931":"ἅπερ τελεῖται, πρὸς δʼ ἃ βούλομαι λέγω.",
        "932":"καὶ προσδοκᾶν χρὴ δεσπόσειν Ζηνός τινα;",
        "933":"καὶ τῶνδέ γʼ, ἕξει δυσλοφωτέρους πόνους.",
        "934":"πῶς δʼ οὐχὶ ταρβεῖς τοιάδʼ ἐκρίπτων ἔπη;",
        "935":"τί δʼ ἂν φοβοίμην ᾧ θανεῖν οὐ μόρσιμον;",
        "936":"ἀλλʼ ἆθλον ἄν σοι τοῦδʼ ἔτʼ ἀλγίω πόροι.",
        "937":"ὁ δʼ οὖν ποιείτω· πάντα προσδοκητά μοι.",
        "938":"οἱ προσκυνοῦντες τὴν Ἀδράστειαν σοφοί.",
        "939":"σέβου, προσεύχου, θῶπτε τὸν κρατοῦντʼ ἀεί.",
        "940":"ἐμοὶ δʼ ἔλασσον Ζηνὸς ἢ μηδὲν μέλει.",
        "941":"δράτω, κρατείτω τόνδε τὸν βραχὺν χρόνον,",
        "942":"ὅπως θέλει· δαρὸν γὰρ οὐκ ἄρξει θεοῖς.",
        "943":"ἀλλʼ εἰσορῶ γὰρ τόνδε τὸν Διὸς τρόχιν,",
        "944":"τὸν τοῦ τυράννου τοῦ νέου διάκονον·",
        "945":"πάντως τι καινὸν ἀγγελῶν ἐλήλυθεν.",
        "946":"σὲ τὸν σοφιστήν, τὸν πικρῶς ὑπέρπικρον,",
        "947":"τὸν ἐξαμαρτόντʼ εἰς θεοὺς ἐφημέροις",
        "948":"πορόντα τιμάς, τὸν πυρὸς κλέπτην λέγω·",
        "949":"πατὴρ ἄνωγέ σʼ οὕστινας κομπεῖς γάμους",
        "950":"αὐδᾶν, πρὸς ὧν ἐκεῖνος ἐκπίπτει κράτους.",
        "951":"καὶ ταῦτα μέντοι μηδὲν αἰνικτηρίως,",
        "952":"ἀλλʼ αὔθʼ ἕκαστα φράζε· μηδέ μοι διπλᾶς",
        "953":"ὁδούς, Προμηθεῦ, προσβάλῃς· ὁρᾷς δʼ ὅτι",
        "954":"Ζεὺς τοῖς τοιούτοις οὐχὶ μαλθακίζεται.",
        "955":"σεμνόστομός γε καὶ φρονήματος πλέως",
        "956":"ὁ μῦθός ἐστιν, ὡς θεῶν ὑπηρέτου.",
        "957":"νέον νέοι κρατεῖτε καὶ δοκεῖτε δὴ",
        "958":"ναίειν ἀπενθῆ πέργαμʼ· οὐκ ἐκ τῶνδʼ ἐγὼ",
        "959":"δισσοὺς τυράννους ἐκπεσόντας ᾐσθόμην;",
        "960":"τρίτον δὲ τὸν νῦν κοιρανοῦντʼ ἐπόψομαι",
        "961":"αἴσχιστα καὶ τάχιστα. μή τί σοι δοκῶ",
        "962":"ταρβεῖν ὑποπτήσσειν τε τε τοὺς νέους θεούς;",
        "963":"πολλοῦ γε καὶ τοῦ παντὸς ἐλλείπω. σὺ δὲ",
        "964":"κέλευθον ἥνπερ ἦλθες ἐγκόνει πάλιν·",
        "965":"πεύσῃ γὰρ οὐδὲν ὧν ἀνιστορεῖς ἐμέ.",
        "966":"τοιοῖσδε μέντοι καὶ πρὶν αὐθαδίσμασιν",
        "967":"ἐς τάσδε σαυτὸν πημονὰς καθώρμισας.",
        "968":"τῆς σῆς λατρείας τὴν ἐμὴν δυσπραξίαν,",
        "969":"σαφῶς ἐπίστασʼ, οὐκ ἂν ἀλλάξαιμʼ ἐγώ.",
        "970":"κρεῖσσον γὰρ οἶμαι τῇδε λατρεύειν πέτρᾳ",
        "971":"ἢ πατρὶ φῦναι Ζηνὶ πιστὸν ἄγγελον.",
        "972":"οὕτως ὑβρίζειν τοὺς ὑβρίζοντας χρεών.",
        "973":"χλιδᾶν ἔοικας τοῖς παροῦσι πράγμασι.",
        "974":"χλιδῶ; χλιδῶντας ὧδε τοὺς ἐμοὺς ἐγὼ",
        "975":"ἐχθροὺς ἴδοιμι· καὶ σὲ δʼ ἐν τούτοις λέγω.",
        "976":"ἦ κἀμὲ γάρ τι συμφοραῖς ἐπαιτιᾷ;",
        "977":"ἁπλῷ λόγῳ τοὺς πάντας ἐχθαίρω θεούς,",
        "978":"ὅσοι παθόντες εὖ κακοῦσί μʼ ἐκδίκως.",
        "979":"κλύω σʼ ἐγὼ μεμηνότʼ οὐ σμικρὰν νόσον.",
        "980":"νοσοῖμʼ ἄν, εἰ νόσημα τοὺς ἐχθροὺς στυγεῖν.",
        "981":"εἴης φορητὸς οὐκ ἄν, εἰ πράσσοις καλῶς.",
        "982":"\n ὤμοι. \n ",
        "983":"ὤμοι; τόδε Ζεὺς τοὔπος οὐκ ἐπίσταται.",
        "984":"ἀλλʼ ἐκδιδάσκει πάνθʼ ὁ γηράσκων χρόνος.",
        "985":"καὶ μὴν σύ γʼ οὔπω σωφρονεῖν ἐπίστασαι.",
        "986":"σὲ γὰρ προσηύδων οὐκ ἂν ὄνθʼ ὑπηρέτην.",
        "987":"ἐρεῖν ἔοικας οὐδὲν ὧν χρῄζει πατήρ.",
        "988":"καὶ μὴν ὀφείλων γʼ ἂν τίνοιμʼ αὐτῷ χάριν.",
        "989":"ἐκερτόμησας δῆθεν ὡς παῖδʼ ὄντα με.",
        "990":"οὐ γὰρ σὺ παῖς τε κἄτι τοῦδʼ ἀνούστερος",
        "991":"εἰ προσδοκᾷς ἐμοῦ τι πεύσεσθαι πάρα;",
        "992":"οὐκ ἔστιν αἴκισμʼ οὐδὲ μηχάνημʼ ὅτῳ",
        "993":"προτρέψεταί με Ζεὺς γεγωνῆσαι τάδε,",
        "994":"πρὶν ἂν χαλασθῇ δεσμὰ λυμαντήρια.",
        "995":"πρὸς ταῦτα ῥιπτέσθω μὲν αἰθαλοῦσσα φλόξ,",
        "996":"λευκοπτέρῳ δὲ νιφάδι καὶ βροντήμασι",
        "997":"χθονίοις κυκάτω πάντα καὶ ταρασσέτω.",
        "998":"γνάμψει γὰρ οὐδὲν τῶνδέ μʼ ὥστε καὶ φράσαι",
        "999":"πρὸς οὗ χρεών νιν ἐκπεσεῖν τυραννίδος.",
        "1000":"ὅρα νυν εἴ σοι ταῦτʼ ἀρωγὰ φαίνεται.",
        "1001":"ὦπται πάλαι δὴ καὶ βεβούλευται τάδε.",
        "1002":"τόλμησον, ὦ μάταιε, τόλμησόν ποτε",
        "1003":"πρὸς τὰς παρούσας πημονὰς ὀρθῶς φρονεῖν,",
        "1004":"ὀχλεῖς μάτην με κῦμʼ ὅπως παρηγορῶν.",
        "1005":"εἰσελθέτω σε μήποθʼ ὡς ἐγὼ Διὸς",
        "1006":"γνώμην φοβηθεὶς θηλύνους γενήσομαι,",
        "1007":"καὶ λιπαρήσω τὸν μέγα στυγούμενον",
        "1008":"γυναικομίμοις ὑπτιάσμασιν χερῶν",
        "1009":"λῦσαί με δεσμῶν τῶνδε· τοῦ παντὸς δέω.",
        "1010":"λέγων ἔοικα πολλὰ καὶ μάτην ἐρεῖν·",
        "1011":"τέγγῃ γὰρ οὐδὲν οὐδὲ μαλθάσσῃ λιταῖς",
        "1012":"ἐμαῖς· δακὼν δὲ στόμιον ὡς νεοζυγὴς",
        "1013":"πῶλος βιάζῃ καὶ πρὸς ἡνίας μάχῃ.",
        "1014":"ἀτὰρ σφοδρύνῃ γʼ ἀσθενεῖ σοφίσματι·",
        "1015":"αὐθαδία γὰρ τῷ φρονοῦντι μὴ καλῶς",
        "1016":"αὐτὴ καθʼ αὑτὴν οὐδενὸς μεῖζον σθένει.",
        "1017":"σκέψαι δʼ, ἐὰν μὴ τοῖς ἐμοῖς πεισθῇς λόγοις,",
        "1018":"οἷός σε χειμὼν καὶ κακῶν τρικυμία",
        "1019":"ἔπεισʼ ἄφυκτος · πρῶτα μὲν γὰρ ὀκρίδα",
        "1020":"φάραγγα βροντῇ καὶ κεραυνίᾳ φλογὶ",
        "1021":"πατὴρ σπαράξει τήνδε, καὶ κρύψει δέμας",
        "1022":"τὸ σόν, πετραία δʼ ἀγκάλη σε βαστάσει.",
        "1023":"μακρὸν δὲ μῆκος ἐκτελευτήσας χρόνου",
        "1024":"ἄψορρον ἥξεις εἰς φάος· Διὸς δέ τοί",
        "1025":"πτηνὸς κύων, δαφοινὸς αἰετός, λάβρως",
        "1026":"διαρταμήσει σώματος μέγα ῥάκος,",
        "1027":"ἄκλητος ἕρπων δαιταλεὺς πανήμερος,",
        "1028":"κελαινόβρωτον δʼ ἧπαρ ἐκθοινήσεται.",
        "1029":"\n τοιοῦδε μόχθου τέρμα μή τι προσδόκα,",
        "1030":"πρὶν ἂν θεῶν τις διάδοχος τῶν σῶν πόνων",
        "1031":"φανῇ, θελήσῃ τʼ εἰς ἀναύγητον μολεῖν",
        "1032":"Ἅιδην κνεφαῖά τʼ ἀμφὶ Ταρτάρου βάθη.",
        "1033":"\n πρὸς ταῦτα βούλευʼ· ὡς ὅδʼ οὐ πεπλασμένος",
        "1034":"ὁ κόμπος, ἀλλὰ καὶ λίαν εἰρημένος ·",
        "1035":"ψευδηγορεῖν γὰρ οὐκ ἐπίσταται στόμα",
        "1036":"τὸ Δῖον, ἀλλὰ πᾶν ἔπος τελεῖ· σὺ δὲ",
        "1037":"πάπταινε καὶ φρόντιζε, μηδʼ αὐθαδίαν",
        "1038":"εὐβουλίας ἀμείνονʼ ἡγήσῃ ποτέ.",
        "1039":"ἡμῖν μὲν Ἑρμῆς οὐκ ἄκαιρα φαίνεται",
        "1040":"λέγειν. ἄνωγε γάρ σε τὴν αὐθαδίαν",
        "1041":"μεθέντʼ ἐρευνᾶν τὴν σοφὴν εὐβουλίαν.",
        "1042":"πιθοῦ· σοφῷ γὰρ αἰσχρὸν ἐξαμαρτάνειν.",
        "1043":"εἰδότι τοί μοι τάσδʼ ἀγγελίας",
        "1044":"ὅδʼ ἐθώυξεν· πάσχειν δὲ κακῶς",
        "1045":"ἐχθρὸν ὑπʼ ἐχθρῶν οὐδὲν ἀεικές.",
        "1046":"πρὸς ταῦτʼ ἐπʼ ἐμοὶ ῥιπτέσθω μὲν",
        "1047":"πυρὸς ἀμφήκης βόστρυχος, αἰθὴρ δʼ",
        "1048":"ἐρεθιζέσθω βροντῇ σφακέλῳ τʼ",
        "1049":"ἀγρίων ἀνέμων· χθόνα δʼ ἐκ πυθμένων",
        "1050":"αὐταῖς ῥίζαις πνεῦμα κραδαίνοι,",
        "1051":"κῦμα δὲ πόντου τραχεῖ ῥοθίῳ",
        "1052":"συγχώσειεν τῶν οὐρανίων",
        "1053":"ἄστρων διόδους· εἴς τε κελαινὸν",
        "1054":"Τάρταρον ἄρδην ῥίψειε δέμας",
        "1055":"τοὐμὸν ἀνάγκης στερραῖς δίναις·",
        "1056":"πάντως ἐμέ γʼ οὐ θανατώσει.",
        "1057":"τοιάδε μέντοι τῶν φρενοπλήκτων",
        "1058":"βουλεύματʼ ἔπη τʼ ἔστιν ἀκοῦσαι.",
        "1059":"τί γὰρ ἐλλείπει μὴ οὐ παραπαίειν",
        "1060":"ἡ τοῦδʼ εὐχή; τί χαλᾷ μανιῶν;",
        "1061":"ἀλλʼ οὖν ὑμεῖς γʼ αἱ πημοσύναις",
        "1062":"συγκάμνουσαι ταῖς τοῦδε τόπων",
        "1063":"μετά ποι χωρεῖτʼ ἐκ τῶνδε θοῶς,",
        "1064":"μὴ φρένας ὑμῶν ἠλιθιώσῃ",
        "1065":"βροντῆς μύκημʼ ἀτέραμνον.",
        "1066":"ἄλλο τι φώνει καὶ παραμυθοῦ μʼ",
        "1067":"ὅ τι καὶ πείσεις· οὐ γὰρ δή που",
        "1068":"τοῦτό γε τλητὸν παρέσυρας ἔπος.",
        "1069":"πῶς με κελεύεις κακότητʼ ἀσκεῖν;",
        "1070":"μετὰ τοῦδʼ ὅ τι χρὴ πάσχειν ἐθέλω·",
        "1071":"τοὺς προδότας γὰρ μισεῖν ἔμαθον,",
        "1072":"κοὐκ ἔστι νόσος",
        "1073":"τῆσδʼ ἥντινʼ ἀπέπτυσα μᾶλλον.",
        "1074":"ἀλλʼ οὖν μέμνησθʼ ἁγὼ προλέγω",
        "1075":"μηδὲ πρὸς ἄτης θηραθεῖσαι",
        "1076":"μέμψησθε τύχην, μηδέ ποτʼ εἴπηθʼ",
        "1077":"ὡς Ζεὺς ὑμᾶς εἰς ἀπρόοπτον",
        "1078":"πῆμʼ εἰσέβαλεν· μὴ δῆτʼ αὐταὶ δʼ",
        "1079":"ὑμᾶς αὐτάς. εἰδυῖαι γὰρ",
        "1080":"κοὐκ ἐξαίφνης οὐδὲ λαθραίως",
        "1081":"εἰς ἀπέρατον δίκτυον ἄτης",
        "1082":"ἐμπλεχθήσεσθʼ ὑπʼ ἀνοίας.",
        "1083":"καὶ μὴν ἔργῳ κοὐκέτι μύθῳ",
        "1084":"χθὼν σεσάλευται·",
        "1085":"βρυχία δʼ ἠχὼ παραμυκᾶται",
        "1086":"βροντῆς, ἕλικες δʼ ἐκλάμπουσι",
        "1087":"στεροπῆς ζάπυροι, στρόμβοι δὲ κόνιν",
        "1088":"εἱλίσσουσι· σκιρτᾷ δʼ ἀνέμων",
        "1089":"πνεύματα πάντων εἰς ἄλληλα",
        "1090":"στάσιν ἀντίπνουν ἀποδεικνύμενα·",
        "1091":"ξυντετάρακται δʼ αἰθὴρ πόντῳ.",
        "1092":"τοιάδʼ ἐπʼ ἐμοὶ ῥιπὴ Διόθεν",
        "1093":"τεύχουσα φόβον στείχει φανερῶς.",
        "1094":"ὦ μητρὸς ἐμῆς σέβας, ὦ πάντων",
        "1095":"αἰθὴρ κοινὸν φάος εἱλίσσων,",
        "1096":"ἐσορᾷς μʼ ὡς ἔκδικα πάσχω."
    },
    "work":"prometheus bound",
    "meta":"card",
    "original-urn":"urn:cts:greekLit:tlg0085.tlg003.perseus-grc2",
    "edition":"Perseus:bib:oclc,13109528, Perseus:bib:isbn,0674991605,\n                    Aeschylus. Aeschylus, with an English translation by Herbert Weir Smyth, Ph. D.\n                    in two volumes. 1.Prometheus. Cambridge. Cambridge, Mass., Harvard University\n                    Press; London, William Heinemann, Ltd. 1926.",
    "urn":"urn:cts:greekLit:tlg0085.tlg003.perseus-grc2-simple",
    "author":"aeschylus",
    "credit":"PDL"
}