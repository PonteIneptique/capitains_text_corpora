{
    "text":{
        "0":"ἀλλʼ εἴ τις ἐς Βακχεῖον αὐτὰς ἐκάλεσεν,",
        "1":"ἢ ʼς Πανὸς ἢ ʼπὶ Κωλιάδʼ ἢ ʼς Γενετυλλίδος,",
        "2":"οὐδʼ ἂν διελθεῖν ἦν ἂν ὑπὸ τῶν τυμπάνων.",
        "3":"νῦν δʼ οὐδεμία πάρεστιν ἐνταυθοῖ γυνή·",
        "4":"πλὴν ἥ γʼ ἐμὴ κωμῆτις ἥδʼ ἐξέρχεται.",
        "5":"χαῖρʼ ὦ Καλονίκη.",
        "6":"καὶ σύ γʼ ὦ Λυσιστράτη.",
        "7":"τί συντετάραξαι; μὴ σκυθρώπαζʼ ὦ τέκνον.",
        "8":"οὐ γὰρ πρέπει σοι τοξοποιεῖν τὰς ὀφρῦς.",
        "9":"καὶ πόλλʼ ὑπὲρ ἡμῶν τῶν γυναικῶν ἄχθομαι,",
        "10":"ὁτιὴ παρὰ μὲν τοῖς ἀνδράσιν νενομίσμεθα",
        "11":"εἶναι πανοῦργοι—",
        "12":"καὶ γάρ ἐσμεν νὴ Δία.",
        "13":"εἰρημένον δʼ αὐταῖς ἀπαντᾶν ἐνθάδε",
        "14":"εὕδουσι κοὐχ ἥκουσιν.",
        "15":"ἀλλʼ ὦ φιλτάτη",
        "16":"ἥξουσι· χαλεπή τοι γυναικῶν ἔξοδος.",
        "17":"ἡ μὲν γὰρ ἡμῶν περὶ τὸν ἄνδρʼ ἐκύπτασεν,",
        "18":"ἡ δʼ οἰκέτην ἤγειρεν, ἡ δὲ παιδίον",
        "19":"ἀλλʼ ἕτερά τἄρʼ ἦν τῶνδε προὐργιαίτερα",
        "20":"αὐταῖς.",
        "21":"τί δʼ ἐστὶν ὦ φίλη Λυσιστράτη,",
        "22":"ἐφʼ ὅ τι ποθʼ ἡμᾶς τὰς γυναῖκας συγκαλεῖς;",
        "23":"τί τὸ πρᾶγμα; πηλίκον τι;",
        "24":"οὐχ οὗτος ὁ τρόπος· ταχὺ γὰρ ἂν ξυνήλθομεν.",
        "25":"ἀλλʼ ἔστιν ὑπʼ ἐμοῦ πρᾶγμʼ ἀνεζητημένον",
        "26":"πολλαῖσί τʼ ἀγρυπνίαισιν ἐρριπτασμένον.",
        "27":"ἦ πού τι λεπτόν ἐστι τοὐρριπτασμένον.",
        "28":"οὕτω γε λεπτὸν ὥσθʼ ὅλης τῆς Ἑλλάδος",
        "29":"ἐν ταῖς γυναιξίν ἐστιν ἡ σωτηρία.",
        "30":"ἐν ταῖς γυναιξίν; ἐπʼ ὀλίγου γʼ ὠχεῖτʼ ἄρα.",
        "31":"ὡς ἔστʼ ἐν ἡμῖν τῆς πόλεως τὰ πράγματα,",
        "32":"ἢ μηκέτʼ εἶναι μήτε Πελοποννησίους—",
        "33":"βέλτιστα τοίνυν μηκέτʼ εἶναι νὴ Δία.",
        "34":"Βοιωτίους τε πάντας ἐξολωλέναι.",
        "35":"μὴ δῆτα πάντας γʼ, ἀλλʼ ἄφελε τὰς ἐγχέλεις.",
        "36":"περὶ τῶν Ἀθηνῶν δʼ οὐκ ἐπιγλωττήσομαι",
        "37":"τοιοῦτον οὐδέν· ἀλλʼ ὑπονόησον σύ μοι.",
        "38":"ἢν δὲ ξυνέλθωσʼ αἱ γυναῖκες ἐνθάδε",
        "39":"αἵ τʼ ἐκ Βοιωτῶν αἵ τε Πελοποννησίων",
        "40":"ἡμεῖς τε, κοινῇ σώσομεν τὴν Ἑλλάδα.",
        "41":"τί δʼ ἂν γυναῖκες φρόνιμον ἐργασαίατο",
        "42":"ἢ λαμπρόν, αἳ καθήμεθʼ ἐξηνθισμέναι,",
        "43":"κροκωτοφοροῦσαι καὶ κεκαλλωπισμέναι",
        "44":"καὶ Κιμμερίκʼ ὀρθοστάδια καὶ περιβαρίδας;",
        "45":"ταῦτʼ αὐτὰ γάρ τοι κἄσθʼ ἃ σώσειν προσδοκῶ,",
        "46":"τὰ κροκωτίδια καὶ τὰ μύρα χαἰ περιβαρίδες",
        "47":"χἤγχουσα καὶ τὰ διαφανῆ χιτώνια.",
        "48":"τίνα δὴ τρόπον ποθʼ;",
        "49":"ἀνδρῶν ἐπʼ ἀλλήλοισιν ἄρεσθαι δόρυ—",
        "50":"κροκωτὸν ἄρα νὴ τὼ θεὼ ʼγὼ βάψομαι.",
        "51":"μηδʼ ἀσπίδα λαβεῖν—",
        "52":"Κιμμερικὸν ἐνδύσομαι.",
        "53":"μηδὲ ξιφίδιον.",
        "54":"οὐ γὰρ μὰ Δίʼ ἀλλὰ πετομένας ἥκειν πάλαι.",
        "55":"ἀλλʼ ὦ μέλʼ ὄψει τοι σφόδρʼ αὐτὰς Ἀττικάς,",
        "56":"ἅπαντα δρώσας τοῦ δέοντος ὕστερον.",
        "57":"ἀλλʼ οὐδὲ Παράλων οὐδεμία γυνὴ πάρα,",
        "58":"οὐδʼ ἐκ Σαλαμῖνος.",
        "59":"ἐπὶ τῶν κελήτων διαβεβήκασʼ ὄρθριαι.",
        "60":"οὐδʼ ἃς προσεδόκων κἀλογιζόμην ἐγὼ",
        "61":"πρώτας παρέσεσθαι δεῦρο τὰς Ἀχαρνέων",
        "62":"γυναῖκας, οὐχ ἥκουσιν.",
        "63":"ἡ γοῦν Θεογένους",
        "64":"ἀτὰρ αἵδε καὶ δή σοι προσέρχονταί τινες.",
        "65":"αἱδί θʼ ἕτεραι χωροῦσί τινες.",
        "66":"ἰοὺ ἰού,",
        "67":"πόθεν εἰσίν;",
        "68":"Ἀναγυρουντόθεν.",
        "69":"τί φῄς; τί σιγᾷς;",
        "70":"οὔ σʼ ἐπαινῶ Μυρρίνη",
        "71":"ἥκουσαν ἄρτι περὶ τοιούτου πράγματος.",
        "72":"μόλις γὰρ ηὗρον ἐν σκότῳ τὸ ζώνιον.",
        "73":"ἀλλʼ εἴ τι πάνυ δεῖ, ταῖς παρούσαισιν λέγε.",
        "74":"τάς τʼ ἐκ Βοιωτῶν τάς τε Πελοποννησίων",
        "75":"γυναῖκας ἐλθεῖν.",
        "76":"πολὺ σὺ κάλλιον λέγεις.",
        "77":"ἡδὶ δὲ καὶ δὴ Λαμπιτὼ προσέρχεται.",
        "78":"ὦ φιλτάτη Λάκαινα χαῖρε Λαμπιτοῖ.",
        "79":"ὡς δʼ εὐχροεῖς, ὡς δὲ σφριγᾷ τὸ σῶμά σου.",
        "80":"κἂν ταῦρον ἄγχοις.",
        "81":"μάλα γʼ οἰῶ ναὶ τὼ σιώ·",
        "82":"γυμνάδδομαι γὰρ καὶ ποτὶ πυγὰν ἅλλομαι.",
        "83":"ὡς δὴ καλὸν τὸ χρῆμα τιτθίων ἔχεις.",
        "84":"ἡδὶ δὲ ποδαπή ʼσθʼ ἡ νεᾶνις ἡτέρα;",
        "85":"πρέσβειρά τοι ναὶ τὼ σιὼ Βοιωτία",
        "86":"ἵκει ποθʼ ὑμέ.",
        "87":"νὴ μὰ Δία Βοιωτία,",
        "88":"καλόν γʼ ἔχουσα τὸ πεδίον.",
        "89":"τίς δʼ ἡτέρα παῖς;",
        "90":"χαΐα ναὶ τὼ σιώ,",
        "91":"Κορινθία δʼ αὖ.",
        "92":"χαΐα νὴ τὸν Δία",
        "93":"δήλη ʼστὶν οὖσα ταυταγὶ τἀντευθενί.",
        "94":"ὅ τι λῇς ποθʼ ἁμέ.",
        "95":"νὴ Δίʼ ὦ φίλη γύναι,",
        "96":"λέγε δῆτα τὸ σπουδαῖον ὅ τι τοῦτʼ ἐστί σοι.",
        "97":"λέγοιμʼ ἂν ἤδη. πρὶν λέγειν δʼ , ὑμᾶς τοδὶ",
        "98":"ἐπερήσομαί τι μικρόν.",
        "99":"ἐπὶ στρατιᾶς ἀπόντας; εὖ γὰρ οἶδʼ ὅτι",
        "100":"πάσαισιν ὑμῖν ἐστιν ἀποδημῶν ἀνήρ.",
        "101":"ὁ γοῦν ἐμὸς ἀνὴρ πέντε μῆνας ὦ τάλαν",
        "102":"ἄπεστιν ἐπὶ Θρᾴκης φυλάττων Εὐκράτη.",
        "103":"ὁ δʼ ἐμός γε τελέους ἑπτὰ μῆνας ἐν Πύλῳ.",
        "104":"ὁ δʼ ἐμός γα καἴ κʼ ἐκ τᾶς ταγᾶς ἔλσῃ ποκά,",
        "105":"πορπακισάμενος φροῦδος ἀμπτάμενος ἔβα.",
        "106":"ἀλλʼ οὐδὲ μοιχοῦ καταλέλειπται φεψάλυξ.",
        "107":"ἐξ οὗ γὰρ ἡμᾶς προὔδοσαν Μιλήσιοι,",
        "108":"οὐκ εἶδον οὐδʼ ὄλισβον ὀκτωδάκτυλον,",
        "109":"ὃς ἦν ἂν ἡμῖν σκυτίνη ʼπικουρία.",
        "110":"ἐθέλοιτʼ ἂν οὖν, εἰ μηχανὴν εὕροιμʼ ἐγώ,",
        "111":"μετʼ ἐμοῦ καταλῦσαι τὸν πόλεμον;",
        "112":"νὴ τὼ θεώ·",
        "113":"ἔγωγʼ ἂν οὖν κἂν εἴ με χρείη τοὔγκυκλον",
        "114":"ἐγὼ δέ γʼ ἂν κἂν ὡσπερεὶ ψῆτταν δοκῶ",
        "115":"δοῦναι ἂν ἐμαυτῆς παρατεμοῦσα θἤμισυ.",
        "116":"ἐγὼ δὲ καί κα ποττὸ Ταΰγετόν γʼ ἄνω",
        "117":"ἔλσοιμʼ ὅπᾳ μέλλοιμί γʼ εἰράναν ἰδεῖν.",
        "118":"λέγοιμʼ ἄν· οὐ δεῖ γὰρ κεκρύφθαι τὸν λόγον.",
        "119":"ἡμῖν γὰρ ὦ γυναῖκες, εἴπερ μέλλομεν",
        "120":"ἀναγκάσειν τοὺς ἄνδρας εἰρήνην ἄγειν,",
        "121":"ἀφεκτέʼ ἐστὶ—",
        "122":"τοῦ; φράσον.",
        "123":"ποιήσετʼ οὖν;",
        "124":"τί μοι μεταστρέφεσθε; ποῖ βαδίζετε;",
        "125":"αὗται τί μοιμυᾶτε κἀνανεύετε;",
        "126":"τί χρὼς τέτραπται; τί δάκρυον κατείβεται;",
        "127":"ποιήσετʼ ἢ οὐ ποιήσετʼ; ἢ τί μέλλετε;",
        "128":"οὐκ ἂν ποιήσαιμʼ, ἀλλʼ ὁ πόλεμος ἑρπέτω.",
        "129":"μὰ Δίʼ οὐδʼ ἐγὼ γάρ, ἀλλʼ ὁ πόλεμος ἑρπέτω.",
        "130":"ταυτὶ σὺ λέγεις ὦ ψῆττα; καὶ μὴν ἄρτι γε",
        "131":"ἔφησθα σαυτῆς κἂν παρατεμεῖν θἤμισυ.",
        "132":"ἄλλʼ ἄλλʼ ὅ τι βούλει· κἄν με χρῇ διὰ τοῦ πυρὸς",
        "133":"ἐθέλω βαδίζειν· τοῦτο μᾶλλον τοῦ πέους.",
        "134":"οὐδὲν γὰρ οἷον ὦ φίλη Λυσιστράτη.",
        "135":"τί δαὶ σύ;",
        "136":"κἀγὼ βούλομαι διὰ τοῦ πυρός.",
        "137":"ὦ παγκατάπυγον θἠμέτερον ἅπαν γένος,",
        "138":"οὐκ ἐτὸς ἀφʼ ἡμῶν εἰσιν αἱ τραγῳδίαι.",
        "139":"ἀλλʼ ὦ φίλη Λάκαινα, σὺ γὰρ ἐὰν γένῃ",
        "140":"μόνη μετʼ ἐμοῦ, τὸ πρᾶγμʼ ἀνασωσαίμεσθʼ ἔτʼ ἄν ,",
        "141":"ξυμψήφισαί μοι.",
        "142":"χαλεπὰ μὲν ναὶ τὼ σιὼ",
        "143":"γυναῖκάς ἐσθʼ ὑπνῶν ἄνευ ψωλᾶς μόνας.",
        "144":"ὦ φιλτάτη σὺ καὶ μόνη τούτων γυνή.",
        "145":"εἰ δʼ ὡς μάλιστʼ ἀπεχοίμεθʼ οὗ σὺ δὴ λέγεις,",
        "146":"ὃ μὴ γένοιτο, μᾶλλον ἂν διὰ τουτογὶ",
        "147":"γένοιτʼ ἂν εἰρήνη;",
        "148":"πολύ γε νὴ τὼ θεώ.",
        "149":"κἀν τοῖς χιτωνίοισι τοῖς Ἀμοργίνοις",
        "150":"γυμναὶ παρίοιμεν δέλτα παρατετιλμέναι,",
        "151":"στύοιντο δʼ ἅνδρες κἀπιθυμοῖεν σπλεκοῦν,",
        "152":"ἡμεῖς δὲ μὴ προσίοιμεν ἀλλʼ ἀπεχοίμεθα,",
        "153":"σπονδὰς ποιήσαιντʼ ἂν ταχέως, εὖ οἶδʼ ὅτι.",
        "154":"ὁ γῶν Μενέλαος τᾶς Ἑλένας τὰ μᾶλά πᾳ",
        "155":"γυμνᾶς παραϊδὼν ἐξέβαλʼ, οἰῶ, τὸ ξίφος.",
        "156":"τί δʼ ἢν ἀφιῶσʼ ἅνδρες ἡμᾶς ὦ μέλε;",
        "157":"τὸ τοῦ Φερεκράτους, κύνα δέρειν δεδαρμένην.",
        "158":"φλυαρία ταῦτʼ ἐστὶ τὰ μεμιμημένα.",
        "159":"ἐὰν λαβόντες δʼ ἐς τὸ δωμάτιον βίᾳ",
        "160":"ἕλκωσιν ἡμᾶς;",
        "161":"ἀντέχου σὺ τῶν θυρῶν.",
        "162":"ἐὰν δὲ τύπτωσιν;",
        "163":"παρέχειν χρὴ κακὰ κακῶς.",
        "164":"ἀπεροῦσιν. οὐ γὰρ οὐδέποτʼ εὐφρανθήσεται",
        "165":"ἀνήρ, ἐὰν μὴ τῇ γυναικὶ συμφέρῃ.",
        "166":"εἴ τοι δοκεῖ σφῷν ταῦτα, χἠμῖν ξυνδοκεῖ.",
        "167":"καὶ τὼς μὲν ἁμῶν ἄνδρας ἁμὲς πείσομες",
        "168":"παντᾷ δικαίως ἄδολον εἰράναν ἄγειν·",
        "169":"τὸν τῶν Ἀσαναίων γα μὰν ῥυάχετον",
        "170":"πᾷ κά τις ἀμπείσειεν αὖ μὴ πλαδδιῆν;",
        "171":"ἡμεῖς ἀμέλει σοι τά γε παρʼ ἡμῖν πείσομεν.",
        "172":"οὐχ ἇς πόδας κʼ ἔχωντι ταὶ τριήρεες,",
        "173":"καὶ τὠργύριον τὤβυσσον ᾖ πὰρ τᾷ σιῷ.",
        "174":"ἀλλʼ ἔστι καὶ τοῦτʼ εὖ παρεσκευασμένον·",
        "175":"καταληψόμεθα γὰρ τὴν ἀκρόπολιν τήμερον.",
        "176":"ταῖς πρεσβυτάταις γὰρ προστέτακται τοῦτο δρᾶν,",
        "177":"ἕως ἂν ἡμεῖς ταῦτα συντιθώμεθα,",
        "178":"θύειν δοκούσαις καταλαβεῖν τὴν ἀκρόπολιν.",
        "179":"παντᾷ κʼ ἔχοι, καὶ τᾷδε γὰρ λέγεις καλῶς.",
        "180":"τί δῆτα ταῦτʼ οὐχ ὡς τάχιστʼ ὦ Λαμπιτοῖ",
        "181":"ξυνωμόσαμεν, ὅπως ἂν ἀρρήκτως ἔχῃ;",
        "182":"πάρφαινε μὰν τὸν ὅρκον, ὡς ὀμιόμεθα.",
        "183":"καλῶς λέγεις. ποῦ ʼσθʼ ἡ Σκύθαινα; ποῖ βλέπεις;",
        "184":"θὲς ἐς τὸ πρόσθεν ὑπτίαν τὴν ἀσπίδα,",
        "185":"καί μοι δότω τὰ τόμιά τις.",
        "186":"Λυσιστράτη",
        "187":"τίνʼ ὅρκον ὁρκώσεις ποθʼ ἡμᾶς;",
        "188":"ὅντινα;",
        "189":"εἰς ἀσπίδʼ ὀμόσῃς μηδὲν εἰρήνης πέρι.",
        "190":"τίς ἂν οὖν γένοιτʼ ἂν ὅρκος;",
        "191":"εἰ λευκόν ποθεν",
        "192":"ἵππον λαβοῦσαι τόμιον ἐντεμοίμεθα.",
        "193":"ποῖ λευκὸν ἵππον;",
        "194":"θεῖσαι μέλαιναν κύλικα μεγάλην ὑπτίαν,",
        "195":"μηλοσφαγοῦσαι Θάσιον οἴνου σταμνίον",
        "196":"ὀμόσωμεν ἐς τὴν κύλικα μὴ ʼπιχεῖν ὕδωρ.",
        "197":"φεῦ δᾶ τὸν ὅρκον ἄφατον ὡς ἐπαινίω.",
        "198":"φερέτω κύλικά τις ἔνδοθεν καὶ σταμνίον.",
        "199":"ὦ φίλταται γυναῖκες, ὁ κεραμεὼν ὅσος.",
        "200":"ταύτην μὲν ἄν τις εὐθὺς ἡσθείη λαβών.",
        "201":"καταθεῖσα ταύτην προσλαβοῦ μοι τοῦ κάπρου.",
        "202":"δέσποινα Πειθοῖ καὶ κύλιξ φιλοτησία,",
        "203":"τὰ σφάγια δέξαι ταῖς γυναιξὶν εὐμενής.",
        "204":"εὔχρων γε θαἶμα κἀποπυτίζει καλῶς.",
        "205":"καὶ μὰν ποτόδδει γʼ ἁδὺ ναὶ τὸν Κάστορα.",
        "206":"ἐᾶτε πρώτην μʼ ὦ γυναῖκες ὀμνύναι.",
        "207":"μὰ τὴν Ἀφροδίτην οὔκ, ἐάν γε μὴ λάχῃς.",
        "208":"λάζυσθε πᾶσαι τῆς κύλικος ὦ Λαμπιτοῖ·",
        "209":"λεγέτω δʼ ὑπὲρ ὑμῶν μίʼ ἅπερ ἂν κἀγὼ λέγω·",
        "210":"ὑμεῖς δʼ ἐπομεῖσθε ταὐτὰ κἀμπεδώσετε.",
        "211":"οὐκ ἔστιν οὐδεὶς οὔτε μοιχὸς οὔτʼ ἀνήρ—",
        "213":"ὅστις πρὸς ἐμὲ πρόσεισιν ἐστυκώς. λέγε.",
        "214":"ὅστις πρὸς ἐμὲ πρόσεισιν ἐστυκώς. παπαῖ",
        "215":"ὑπολύεταί μου τὰ γόνατʼ ὦ Λυσιστράτη.",
        "216":"οἴκοι δʼ ἀταυρώτη διάξω τὸν βίον—",
        "218":"κροκωτοφοροῦσα καὶ κεκαλλωπισμένη,—",
        "220":"ὅπως ἂν ἁνὴρ ἐπιτυφῇ μάλιστά μου·",
        "222":"κοὐδέποθʼ ἑκοῦσα τἀνδρὶ τὠμῷ πείσομαι.",
        "224":"ἐὰν δέ μʼ ἄκουσαν βιάζηται βίᾳ,—",
        "226":"κακῶς παρέξω κοὐχὶ προσκινήσομαι.",
        "228":"οὐ πρὸς τὸν ὄροφον ἀνατενῶ τὼ Περσικά.",
        "230":"οὐ στήσομαι λέαινʼ ἐπὶ τυροκνήστιδος.",
        "232":"ταῦτʼ ἐμπεδοῦσα μὲν πίοιμʼ ἐντευθενί·",
        "234":"εἰ δὲ παραβαίην, ὕδατος ἐμπλῇθʼ ἡ κύλιξ.",
        "236":"συνεπόμνυθʼ ὑμεῖς ταῦτα πᾶσαι;",
        "237":"νὴ Δία.",
        "238":"φέρʼ ἐγὼ καθαγίσω τήνδε.",
        "239":"τίς ὡλολυγά;",
        "240":"τοῦτʼ ἐκεῖνʼ οὑγὼ ʼλεγον·",
        "241":"αἱ γὰρ γυναῖκες τὴν ἀκρόπολιν τῆς θεοῦ",
        "242":"ἤδη κατειλήφασιν. ἀλλʼ ὦ Λαμπιτοῖ",
        "243":"σὺ μὲν βάδιζε καὶ τὰ παρʼ ὑμῶν εὖ τίθει,",
        "244":"ἡμεῖς δὲ ταῖς ἄλλαισι ταῖσιν ἐν πόλει",
        "245":"ξυνεμβάλωμεν εἰσιοῦσαι τοὺς μοχλούς.",
        "246":"οὔκουν ἐφʼ ἡμᾶς ξυμβοηθήσειν οἴει",
        "247":"τοὺς ἄνδρας εὐθύς;",
        "248":"ὀλίγον αὐτῶν μοι μέλει.",
        "249":"ἥξουσʼ ἔχοντες ὥστʼ ἀνοῖξαι τὰς πύλας",
        "250":"ταύτας, ἐὰν μὴ ʼφʼ οἷσιν ἡμεῖς εἴπομεν.",
        "251":"μὰ τὴν Ἀφροδίτην οὐδέποτέ γʼ· ἄλλως γὰρ ἂν",
        "252":"ἄμαχοι γυναῖκες καὶ μιαραὶ κεκλῄμεθʼ ἄν. \n ",
        "253":"χώρει Δράκης, ἡγοῦ βάδην, εἰ καὶ τὸν ὦμον ἀλγεῖς",
        "254":"κορμοῦ τοσουτονὶ βάρος χλωρᾶς φέρων ἐλάας. \n ",
        "255":"ἦ πόλλʼ ἄελπτʼ ἔνεστιν ἐν τῷ μακρῷ βίῳ φεῦ,",
        "256":"ἐπεὶ τίς ἄν ποτʼ ἤλπισʼ ὦ Στρυμόδωρʼ ἀκοῦσαι",
        "257":"γυναῖκας, ἃς ἐβόσκομεν",
        "258":"κατʼ οἶκον ἐμφανὲς κακόν,",
        "259":"κατὰ μὲν ἅγιον ἔχειν βρέτας,",
        "260":"κατὰ δʼ ἀκρόπολιν ἐμὰν λαβεῖν",
        "261":"μοχλοῖς δὲ καὶ κλῄθροισι",
        "262":"τὰ προπύλαια πακτοῦν; \n ",
        "263":"ἀλλʼ ὡς τάχιστα πρὸς πόλιν σπεύσωμεν ὦ Φιλοῦργε,",
        "264":"ὅπως ἄν, αὐταῖς ἐν κύκλῳ θέντες τὰ πρέμνα ταυτί,",
        "265":"ὅσαι τὸ πρᾶγμα τοῦτʼ ἐνεστήσαντο καὶ μετῆλθον,",
        "266":"μίαν πυρὰν νήσαντες ἐμπρήσωμεν αὐτόχειρες",
        "267":"πάσας, ὑπὸ ψήφου μιᾶς, πρώτην δὲ τὴν Λύκωνος. \n ",
        "268":"οὐ γὰρ μὰ τὴν Δήμητρʼ ἐμοῦ ζῶντος ἐγχανοῦνται·",
        "269":"ἐπεὶ οὐδὲ Κλεομένης, ὃς αὐτὴν κατέσχε πρῶτος,",
        "270":"ἀπῆθεν ἀψάλακτος, ἀλλʼ",
        "271":"ὅμως Λακωνικὸν πνέων",
        "272":"ᾤχετο θὤπλα παραδοὺς ἐμοί,",
        "273":"σμικρὸν ἔχων πάνυ τριβώνιον,",
        "274":"πινῶν ῥυπῶν ἀπαράτιλτος,",
        "275":"ἓξ ἐτῶν ἄλουτος. \n ",
        "276":"οὕτως ἐπολιόρκησʼ ἐγὼ τὸν ἄνδρʼ ἐκεῖνον ὠμῶς",
        "277":"ἐφʼ ἑπτακαίδεκʼ ἀσπίδων πρὸς ταῖς πύλαις καθεύδων.",
        "278":"τασδὶ δὲ τὰς Εὐριπίδῃ θεοῖς τε πᾶσιν ἐχθρὰς",
        "279":"ἐγὼ οὐκ ἄρα σχήσω παρὼν τολμήματος τοσούτου;",
        "280":"μή νυν ἔτʼ ἐν τῇ τετραπόλει τοὐμὸν τροπαῖον\n\t\t\t\t\t\t\t\tεἴη. \n ",
        "281":"ἀλλʼ αὐτὸ γάρ μοι τῆς ὁδοῦ",
        "282":"λοιπόν ἐστι χωρίον",
        "283":"τὸ πρὸς πόλιν τὸ σιμόν, οἷ σπουδὴν ἔχω·",
        "284":"χὤπως ποτʼ ἐξαμπρεύσομεν",
        "285":"τοῦτʼ ἄνευ κανθηλίου.",
        "286":"ὡς ἐμοῦ γε τὼ ξύλω τὸν ὦμον ἐξιπώκατον·",
        "287":"ἀλλʼ ὅμως βαδιστέον,",
        "288":"καὶ τὸ πῦρ φυσητέον,",
        "289":"μή μʼ ἀποσβεσθὲν λάθῃ πρὸς τῇ τελευτῇ τῆς ὁδοῦ.",
        "290":"ἰοὺ ἰοὺ τοῦ καπνοῦ. \n ",
        "291":"ὡς δεινὸν ὦναξ Ἡράκλεις",
        "292":"προσπεσόν μʼ ἐκ τῆς χύτρας",
        "293":"ὥσπερ κύων λυττῶσα τὠφθαλμὼ δάκνει·",
        "294":"κἄστιν γε Λήμνιον τὸ πῦρ",
        "295":"τοῦτο πάσῃ μηχανῇ.",
        "296":"οὐ γὰρ ἄν ποθʼ ὧδʼ ὀδὰξ ἔβρυκε τὰς λήμας ἐμοῦ.",
        "297":"σπεῦδε πρόσθεν ἐς πόλιν",
        "298":"καὶ βοήθει τῇ θεῷ.",
        "299":"ἢ πότʼ αὐτῇ μᾶλλον ἢ νῦν ὦ Λάχης ἀρήξομεν;",
        "301":"τουτὶ τὸ πῦρ ἐγρήγορεν θεῶν ἕκατι καὶ ζῇ.",
        "302":"οὔκουν ἄν, εἰ τὼ μὲν ξύλω θείμεσθα πρῶτον αὐτοῦ,",
        "303":"τῆς ἀμπέλου δʼ ἐς τὴν χύτραν τὸν φανὸν ἐγκαθέντες",
        "304":"ἅψαντες εἶτʼ ἐς τὴν θύραν κριηδὸν ἐμπέσοιμεν;",
        "305":"κἂν μὴ καλούντων τοὺς μοχλοὺς χαλῶσιν αἱ γυναῖκες,",
        "306":"ἐμπιμπράναι χρὴ τὰς θύρας καὶ τῷ καπνῷ πιέζειν.",
        "307":"θώμεσθα δὴ τὸ φορτίον. φεῦ τοῦ καπνοῦ βαβαιάξ.",
        "308":"τίς ξυλλάβοιτʼ ἂν τοῦ ξύλου τῶν ἐν Σάμῳ στρατη γῶν;",
        "309":"ταυτὶ μὲν ἤδη τὴν ῥάχιν θλίβοντά μου πέπαυται.",
        "310":"σὸν δʼ ἔργον ἐστὶν ὦ χύτρα τὸν ἄνθρακʼ ἐξεγείρειν,",
        "311":"τὴν λαμπάδʼ ἡμμένην ὅπως πρώτιστʼ ἐμοὶ προσοίσεις.",
        "312":"δέσποινα Νίκη ξυγγενοῦ τῶν τʼ ἐν πόλει γυναικῶν",
        "313":"τοῦ νῦν παρεστῶτος θράσους θέσθαι τροπαῖον ἡμᾶς.",
        "314":"λιγνὺν δοκῶ μοι καθορᾶν καὶ καπνὸν ὦ γυναῖκες",
        "315":"ὥσπερ πυρὸς καομένου· σπευστέον ἐστὶ θᾶττον.",
        "316":"πέτου πέτου Νικοδίκη,",
        "317":"πρὶν ἐμπεπρῆσθαι Καλύκην",
        "318":"τε καὶ Κρίτυλλαν περιφυσήτω",
        "319":"†ὑπό τε νόμων † ἀργαλέων",
        "320":"ὑπό τε γερόντων ὀλέθρων.",
        "321":"ἀλλὰ φοβοῦμαι τόδε, μῶν ὑστερόπους βοηθῶ.",
        "322":"νῦν δὴ γὰρ ἐμπλησαμένη τὴν ὑδρίαν κνεφαία",
        "323":"μόλις ἀπὸ κρήνης ὑπʼ ὄχλου καὶ θορύβου καὶ πατάγου",
        "324":"χυτρείου,",
        "325":"δούλαισιν ὠστιζομένη",
        "326":"\n \n ",
        "327":"στιγματίαις θʼ, ἁρπαλέως",
        "328":"ἀραμένη ταῖσιν ἐμαῖς",
        "329":"δημότισιν καομέναις",
        "330":"φέρουσʼ ὕδωρ βοηθῶ. \n ",
        "331":"ἄνδρας ἔρρειν, στελέχη",
        "332":"φέροντας ὥσπερ βαλανεύσοντας",
        "333":"ἐς πόλιν ὡς τριτάλαντον βάρος,",
        "334":"δεινότατʼ ἀπειλοῦντας ἐπῶν",
        "335":"ὡς πυρὶ χρὴ τὰς μυσαρὰς γυναῖκας ἀνθρακεύειν·",
        "336":"ἃς ὦ θεὰ μή ποτʼ ἐγὼ πιμπραμένας ἴδοιμι,",
        "337":"ἀλλὰ πολέμου καὶ μανιῶν ῥυσαμένας Ἑλλάδα καὶ",
        "338":"πολίτας,",
        "339":"ἐφʼ οἷσπερ ὦ χρυσολόφα",
        "340":"πολιοῦχε σὰς ἔσχον ἕδρας.",
        "341":"καί σε καλῶ ξύμμαχον ὦ",
        "342":"Τριτογένειʼ, εἴ τις ἐκείνας",
        "343":"ὑποπίμπρησιν ἀνήρ,",
        "344":"φέρειν ὕδωρ μεθʼ ἡμῶν.",
        "345":"ἔασον ὦ. τουτὶ τί ἦν; ὦνδρες πόνῳ πόνηροι·",
        "346":"οὐ γάρ ποτʼ ἂν χρηστοί γʼ ἔδρων οὐδʼ εὐσεβεῖς τάδʼ ἄνδρες.",
        "347":"τουτὶ τὸ πρᾶγμʼ ἡμῖν ἰδεῖν ἀπροσδόκητον ἥκει·",
        "348":"ἑσμὸς γυναικῶν οὑτοσὶ θύρασιν αὖ βοηθεῖ.",
        "349":"τί βδύλλεθʼ ἡμᾶς; οὔ τί που πολλαὶ δοκοῦμεν εἶναι;",
        "350":"καὶ μὴν μέρος γʼ ἡμῶν ὁρᾶτʼ οὔπω τὸ μυριοστόν.",
        "351":"ὦ Φαιδρία ταύτας λαλεῖν ἐάσομεν τοσαυτί;",
        "352":"οὐ περικατᾶξαι τὸ ξύλον τύπτοντʼ ἐχρῆν τινʼ αὐταῖς;",
        "353":"θώμεσθα δὴ τὰς κάλπιδας χἠμεῖς χαμᾶζʼ, ὅπως ἂν",
        "354":"ἢν προσφέρῃ τὴν χεῖρά τις μὴ τοῦτό μʼ ἐμποδίζῃ.",
        "355":"εἰ νὴ Δίʼ ἤδη τὰς γνάθους τούτων τις ἢ δὶς ἢ τρὶς",
        "356":"ἔκοψεν ὥσπερ Βουπάλου, φωνὴν ἂν οὐκ ἂν εἶχον.",
        "357":"καὶ μὴν ἰδοὺ παταξάτω τις· στᾶσʼ ἐγὼ παρέξω,",
        "358":"κοὐ μή ποτʼ ἄλλη σου κύων τῶν ὄρχεων λάβηται.",
        "359":"εἰ μὴ σιωπήσει, θενών σου ʼκκοκκιῶ τὸ γῆρας.",
        "360":"ἅψαι μόνον Στρατυλλίδος τῷ δακτύλῳ προσελθών.",
        "361":"τί δʼ ἢν σποδῶ τοῖς κονδύλοις; τί μʼ ἐργάσει τὸ δεινόν;",
        "362":"βρύκουσά σου τοὺς πλεύμονας καὶ τἄντερʼ ἐξαμήσω.",
        "363":"οὐκ ἔστʼ ἀνὴρ Εὐριπίδου σοφώτερος ποιητής·",
        "364":"οὐδὲν γὰρ οὕτω θρέμμʼ ἀναιδές ἐστιν ὡς γυναῖκες.",
        "365":"αἰρώμεθʼ ἡμεῖς θοὔδατος τὴν κάλπιν ὦ Ῥοδίππη.",
        "366":"τί δʼ ὦ θεοῖς ἐχθρὰ σὺ δεῦρʼ ὕδωρ ἔχουσʼ ἀφίκου;",
        "367":"τί δαὶ σὺ πῦρ ὦ τύμβʼ ἔχων; ὡς σαυτὸν ἐμπυρεύσων;",
        "368":"ἐγὼ μὲν ἵνα νήσας πυρὰν τὰς σὰς φίλας ὑφάψω.",
        "369":"ἐγὼ δέ γʼ ἵνα τὴν σὴν πυρὰν τούτῳ κατασβέσαιμι.",
        "370":"τοὐμὸν σὺ πῦρ κατασβέσεις;",
        "371":"τοὔργον τάχʼ αὐτὸ δείξει.",
        "372":"οὐκ οἶδά σʼ εἰ τῇδʼ ὡς ἔχω τῇ λαμπάδι σταθεύσω.",
        "373":"εἰ ῥύμμα τυγχάνεις ἔχων, λουτρόν γʼ ἐγὼ παρέξω.",
        "374":"ἐμοὶ σὺ λουτρὸν ὦ σαπρά;",
        "375":"σχήσω σʼ ἐγὼ τῆς νῦν βοῆς.",
        "376":"ἀλλʼ οὐκέθʼ ἡλιάζει.",
        "377":"ἔμπρησον αὐτῆς τὰς κόμας.",
        "378":"σὸν ἔργον ὦχελῷε.",
        "379":"οἴμοι τάλας.",
        "380":"ἀλλʼ αὖός εἰμʼ ἤδη τρέμων.",
        "381":"οὐκοῦν ἐπειδὴ πῦρ ἔχεις, σὺ χλιανεῖς σεαυτόν. \n ",
        "382":"ἆρʼ ἐξέλαμψε τῶν γυναικῶν ἡ τρυφὴ",
        "383":"χὠ τυμπανισμὸς χοἰ πυκνοὶ Σαβάζιοι,",
        "384":"ὅ τʼ Ἀδωνιασμὸς οὗτος οὑπὶ τῶν τεγῶν,",
        "385":"οὗ ʼγώ ποτʼ ὢν ἤκουον ἐν τἠκκλησίᾳ;",
        "386":"ἔλεγε δʼ ὁ μὴ ὥρασι μὲν Δημόστρατος",
        "387":"πλεῖν ἐς Σικελίαν, ἡ γυνὴ δʼ ὀρχουμένη",
        "388":"\n αἰαῖ Ἄδωνιν φησίν, ὁ δὲ Δημόστρατος",
        "389":"ἔλεγεν ὁπλίτας καταλέγειν Ζακυνθίων·",
        "390":"ἡ δʼ ὑποπεπωκυῖʼ ἡ γυνὴ ʼπὶ τοῦ τέγους",
        "391":"\n κόπτεσθʼ Ἄδωνιν φησίν· ὁ δʼ ἐβιάζετο",
        "392":"ὁ θεοῖσιν ἐχθρὸς καὶ μιαρὸς Χολοζύγης.",
        "393":"τοιαῦτʼ ἀπʼ αὐτῶν ἐστιν ἀκόλαστʼ ᾄσματα.",
        "394":"τί δῆτʼ ἂν εἰ πύθοιο καὶ τὴν τῶνδʼ ὕβριν;",
        "395":"αἳ τἄλλα θʼ ὑβρίκασι κἀκ τῶν καλπίδων",
        "396":"ἔλουσαν ἡμᾶς, ὥστε θαἰματίδια",
        "397":"σείειν πάρεστιν ὥσπερ ἐνεουρηκότας.",
        "398":"νὴ τὸν Ποσειδῶ τὸν ἁλυκὸν δίκαιά γε.",
        "399":"ὅταν γὰρ αὐτοὶ ξυμπονηρευώμεθα",
        "400":"ταῖσιν γυναιξὶ καὶ διδάσκωμεν τρυφᾶν,",
        "401":"τοιαῦτʼ ἀπʼ αὐτῶν βλαστάνει βουλεύματα.",
        "402":"οἳ λέγομεν ἐν τῶν δημιουργῶν τοιαδί·",
        "403":"‘ὦ χρυσοχόε τὸν ορμον ὃν ἐπεσκεύασας,",
        "404":"ὀρχουμένης μου τῆς γυναικὸς ἑσπέρας",
        "405":"ἡ βάλανος ἐκπέπτωκεν ἐκ τοῦ τρήματος.",
        "406":"ἐμοὶ μὲν οὖν ἔστʼ ἐς Σαλαμῖνα πλευστέα·",
        "407":"σὺ δʼ ἢν σχολάσῃς, πάσῃ τέχνῃ πρὸς ἑσπέραν",
        "408":"ἐλθὼν ἐκείνῃ τὴν βάλανον ἐνάρμοσον.’",
        "409":"ἕτερος δέ τις πρὸς σκυτοτόμον ταδὶ λέγει",
        "410":"νεανίαν καὶ πέος ἔχοντʼ οὐ παιδικόν·",
        "411":"‘ὦ σκυτοτόμε μου τῆς γυναικὸς τοῦ ποδὸς",
        "412":"τὸ δακτυλίδιον ξυμπιέζει τὸ ζυγὸν",
        "413":"ἅθʼ ἁπαλὸν ὄν· τοῦτʼ οὖν σὺ τῆς μεσημβρίας",
        "414":"ἐλθὼν χάλασον, ὅπως ἂν εὐρυτέρως ἔχῃ.’",
        "415":"τοιαῦτʼ ἀπήντηκʼ ἐς τοιαυτὶ πράγματα,",
        "416":"ὅτε γʼ ὢν ἐγὼ πρόβουλος, ἐκπορίσας ὅπως",
        "417":"κωπῆς ἔσονται, τἀργυρίου νυνὶ δέον,",
        "418":"ὑπὸ τῶν γυναικῶν ἀποκέκλῃμαι ταῖς πύλαις.",
        "419":"ἀλλʼ οὐδὲν ἔργον ἑστάναι. φέρε τοὺς μοχλούς,",
        "420":"ὅπως ἂν αὐτὰς τῆς ὕβρεως ἐγὼ σχέθω.",
        "421":"τί κέχηνας ὦ δύστηνε; ποῖ δʼ αὖ σὺ βλέπεις,",
        "422":"οὐδὲν ποιῶν ἀλλʼ ἢ καπηλεῖον σκοπῶν;",
        "423":"οὐχ ὑποβαλόντες τοὺς μοχλοὺς ὑπὸ τὰς πύλας",
        "424":"ἐντεῦθεν ἐκμοχλεύσετʼ; ἐνθενδὶ δʼ ἐγὼ",
        "425":"ξυνεκμοχλεύσω.",
        "426":"μηδὲν ἐκμοχλεύετε·",
        "427":"ἐξέρχομαι γὰρ αὐτομάτη. τί δεῖ μοχλῶν;",
        "428":"οὐ γὰρ μοχλῶν δεῖ μᾶλλον ἢ νοῦ καὶ φρενῶν.",
        "429":"ἄληθες ὦ μιαρὰ σύ; ποῦ ʼσθʼ ὁ τοξότης;",
        "430":"εἴ τἄρα νὴ τὴν Ἄρτεμιν τὴν χεῖρά μοι",
        "431":"ἄκραν προσοίσει δημόσιος ὤν, κλαύσεται.",
        "432":"ἔδεισας οὗτος; οὐ ξυναρπάσει μέσην",
        "433":"καὶ σὺ μετὰ τούτου κἀνύσαντε δήσετον;",
        "434":"εἴ τἄρα νὴ τὴν Πάνδροσον ταύτῃ μόνον",
        "435":"τὴν χεῖρʼ ἐπιβαλεῖς, ἐπιχεσεῖ πατούμενος.",
        "436":"ἰδού γʼἐπιχεσεῖ. ποῦ ʼστιν ἕτερος τοξότης;",
        "437":"ταύτην προτέραν ξύνδησον, ὁτιὴ καὶ λαλεῖ.",
        "438":"εἴ τἄρα νὴ τὴν Φωσφόρον τὴν χεῖρʼ ἄκραν",
        "439":"ταύτῃ προσοίσεις, κύαθον αἰτήσεις τάχα.",
        "440":"τουτὶ τί ἦν; ποῦ τοξότης; ταύτης ἔχου.",
        "441":"παύσω τινʼ ὑμῶν τῆσδʼ ἐγὼ τῆς ἐξόδου.",
        "442":"εἴ τἄρα νὴ τὴν Ταυροπόλον ταύτῃ πρόσει,",
        "443":"ἐκκοκκιῶ σου τὰς στενοκωκύτους τρίχας.",
        "444":"οἴμοι κακοδαίμων· ἐπιλέλοιφʼ ὁ τοξότης.",
        "445":"ἀτὰρ οὐ γυναικῶν οὐδέποτʼ ἔσθʼ ἡττητέα",
        "446":"ἡμῖν· ὁμόσε χωρῶμεν αὐταῖς ὦ Σκύθαι",
        "447":"ξυνταξάμενοι.",
        "448":"νὴ τὼ θεὼ γνώσεσθʼ ἄρα",
        "449":"ὅτι καὶ παρʼ ἡμῖν εἰσι τέτταρες λόχοι",
        "450":"ἀποστρέφετε τὰς χεῖρας αὐτῶν ὦ Σκύθαι.",
        "451":"ὦ ξύμμαχοι γυναῖκες ἐκθεῖτʼ ἔνδοθεν,",
        "452":"ὦ σπερμαγοραιολεκιθολαχανοπώλιδες,",
        "453":"ὦ σκοροδοπανδοκευτριαρτοπώλιδες,",
        "454":"οὐχ ἕλξετʼ, οὐ παιήσετʼ, οὐκ ἀράξετε;",
        "455":"οὐ λοιδορήσετʼ, οὐκ ἀναισχυντήσετε;",
        "456":"παύσασθʼ, ἐπαναχωρεῖτε, μὴ σκυλεύετε.",
        "457":"οἴμʼ ὡς κακῶς πέπραγέ μου τὸ τοξικόν.",
        "458":"ἀλλὰ τί γὰρ ᾤου; πότερον ἐπὶ δούλας τινὰς",
        "459":"ἥκειν ἐνόμισας, ἢ γυναιξὶν οὐκ οἴει",
        "460":"χολὴν ἐνεῖναι;",
        "461":"νὴ τὸν Ἀπόλλω καὶ μάλα",
        "462":"πολλήν γʼ, ἐάνπερ πλησίον κάπηλος ᾖ. \n ",
        "463":"ὦ πόλλʼ ἀναλώσας ἔπη πρόβουλε τῆσδε τῆς γῆς,",
        "464":"τί τοῖσδε σαυτὸν ἐς λόγους τοῖς θηρίοις συνάπτεις;",
        "465":"ἐν τοῖσιν ἱματιδίοις, καὶ ταῦτʼ ἄνευ κονίας;",
        "466":"ἀλλʼ ὦ μέλʼ οὐ χρὴ προσφέρειν τοῖς πλησίοισιν εἰκῇ",
        "467":"τὴν χεῖρʼ· ἐὰν δὲ τοῦτο δρᾷς, κυλοιδιᾶν ἀνάγκη.",
        "468":"ἐπεὶ ʼθέλω ʼγὼ σωφρόνως ὥσπερ κόρη καθῆσθαι,",
        "469":"λυποῦσα μηδένʼ ἐνθαδί, κινοῦσα μηδὲ κάρφος,",
        "470":"ἢν μή τις ὥσπερ σφηκιὰν βλίττῃ με κἀρεθίζῃ.",
        "471":"ὦ Ζεῦ τί ποτε χρησόμεθα τοῖσδε τοῖς κνωδάλοις;",
        "472":"ουʼ γὰρ ἔτʼ ἀνεκτὰ τάδε γʼ, ἀλλὰ βασανιστέον",
        "473":"τόδε σοι τὸ πάθος μετʼ ἐμοῦ",
        "474":"ὅ τι βουλόμεναί ποτε τὴν",
        "475":"Κραναὰν κατέλαβον, ἐφʼ ὅ τι τε",
        "476":"μεγαλόπετρον ἄβατον ἀκρόπολιν",
        "477":"ἱερὸν τέμενος. \n ",
        "478":"ἀλλʼ ἀνερώτα καὶ μὴ πείθου καὶ πρόσφερε πάντας ἐλέγχους,",
        "479":"ὡς αἰσχρὸν ἀκωδώνιστον ἐᾶν τὸ τοιοῦτον πρᾶγμα μεθέντας.",
        "480":"καὶ μὴν αὐτῶν τοῦτʼ ἐπιθυμῶ νὴ τὸν Δία πρῶτα πυθέσθαι,",
        "481":"ὅ τι βουλόμεναι τὴν πόλιν ἡμῶν ἀπεκλῄσατε τοῖσι μοχλοῖσιν.",
        "482":"ἵνα τἀργύριον σῶν παρέχοιμεν καὶ μὴ πολεμοῖτε διʼ αὐτό.",
        "483":"διὰ τἀργύριον πολεμοῦμεν γάρ;",
        "484":"ἵνα γὰρ Πείσανδρος ἔχοι κλέπτειν χοἰ ταῖς ἀρχαῖς ἐπέχοντες,",
        "485":"ἀεί τινα κορκορυγὴν ἐκύκων. οἱ δʼ οὖν τοῦδʼ οὕνεκα δρώντων",
        "486":"ὅ τι βούλονται· τὸ γὰρ ἀργύριον τοῦτʼ οὐκέτι μὴ καθέλωσιν.",
        "487":"ἀλλὰ τί δράσεις;",
        "488":"τοῦτό μʼ ἐρωτᾷς; ἡμεῖς ταμιεύσομεν αὐτό.",
        "489":"οὐ καὶ τἄνδον χρήματα πάντως ἡμεῖς ταμιεύομεν ὑμῖν;",
        "490":"ἀλλʼ οὐ ταὐτόν.",
        "491":"πῶς οὐ ταὐτόν;",
        "492":"πολεμητέον ἔστʼ ἀπὸ τούτου.",
        "493":"ἀλλʼ οὐδὲν δεῖ πρῶτον πολεμεῖν.",
        "494":"ἀλλὰ ποιητέα ταῦτʼ ἐστὶν ὅμως.",
        "495":"νὴ τὴν Δήμητρʼ ἄδικόν γε.",
        "496":"σωστέον ὦ τᾶν.",
        "497":"κεἰ μὴ δέομαι;",
        "498":"τοῦδʼ οὕνεκα καὶ πολὺ μᾶλλον.",
        "499":"ὑπὸ τῆς ὀργῆς αὐτὰς ἴσχειν.",
        "500":"κλαύσει τοίνυν πολὺ μᾶλλον.",
        "501":"τοῦτο μὲν ὦ γραῦ σαυτῇ κρώξαις· σὺ δέ μοι λέγε.",
        "502":"ταῦτα ποιήσω.",
        "503":"ἡμεῖς τὸν μὲν πρότερον πόλεμον † καὶ τὸν χρόνον ἠνεσχόμεθα †",
        "504":"ἀλλʼ ᾐσθανόμεσθα καλῶς ὑμῶν, καὶ πολλάκις ἔνδον ἂν οὖσαι",
        "505":"ἠκούσαμεν ἄν τι κακῶς ὑμᾶς βουλευσαμένους μέγα πρᾶγμα·",
        "506":"εἶτʼ ἀλγοῦσαι τἄνδοθεν ὑμᾶς ἐπανηρόμεθʼ ἂν γελάσασαι,",
        "507":"‘τί βεβούλευται περὶ τῶν σπονδῶν ἐν τῇ στήλῃ παραγράψαι",
        "508":"ἐν τῷ δήμῳ τήμερονὑμῖν;’ τίδὲ σοὶ ταῦτʼ; ἦ δʼ\n\t\t\t\t\t\t\tὃς ἂν ἁνήρ.",
        "509":"\n οὐ σιγήσει; κἀγὼ ἐσίγων.",
        "510":"ἀλλʼ οὐκ ἂν ἐγώ ποτʼ ἐσίγων.",
        "511":"κἂν ᾤμωζές γʼ, εἰ μὴ ʼσίγας.",
        "512":"τοιγὰρ ἔγωγʼ ἔνδον ἐσίγων.",
        "513":"\n\t\t\t\t\t\t\t ἔτερόν τι πονηρότερον βούλευμʼ ἐπεπύσμεθʼ ἂν ὑμῶν·",
        "514":"ὀτοτύξεσθαι μακρὰ τὴν κεφαλήν· πόλεμος δʼ\n\t\t\t\t\t\t\t\tἄνδρεσσι μελήσει. \n ",
        "515":"ὀρθῶς γε λέγων νὴ Δίʼ ἐκεῖνος.",
        "516":"πῶς ὀρθῶς ὦ κακόδαιμον,",
        "517":"εἰ μηδὲ κακῶς βουλευομένοις ἐξῆν ὑμῖν ὑποθέσθαι;",
        "518":"ὅτε δὴ δʼ ὑμῶν ἐν ταῖσιν ὁδοῖς φανερῶς ἠκούομεν ἤδη,",
        "519":"μετὰ ταῦθʼ ἡμῖν εὐθὺς ἔδοξεν σῶσαι τὴν Ἑλλάδα κοινῇ",
        "520":"ταῖσι γυναιξὶν συλλεχθείσαις. ποῖ γὰρ καὶ χρῆν ἀναμεῖναι;",
        "521":"ἢν οὖν ἡμῶν χρηστὰ λεγουσῶν ἐθελήσητʼ ἀντακροᾶσθαι",
        "522":"κἀντισιωπᾶθʼ ὥσπερ χἠμεῖς, ἐπανορθώσαιμεν ἂν ὑμᾶς.",
        "523":"ὑμεῖς ἡμᾶς; δεινόν γε λέγεις κοὐ τλητὸν ἔμοιγε.",
        "524":"σοί γʼ ὦ κατάρατε σιωπῶ ʼγώ, καὶ ταῦτα κάλυμμα φορούσῃ",
        "525":"περὶ τὴν κεφαλήν; μή νυν ζῴην. \n ",
        "526":"ἀλλʼ εἰ τοῦτʼ ἐμπόδιόν σοι,",
        "527":"παρʼ ἐμοῦ τουτὶ τὸ κάλυμμα λαβὼν",
        "528":"ἔχε καὶ περίθου περὶ τὴν κεφαλήν,",
        "529":"καὶ τοῦτον τὸν καλαθίσκον.",
        "530":"κᾆτα ξαίνειν ξυζωσάμενος",
        "531":"κυάμους τρώγων·",
        "532":"πόλεμος δὲ γυναιξὶ μελήσει.",
        "533":"αἰρώμεθʼ ὦ γυναῖκες ἀπὸ τῶν καλπίδων, ὅπως ἂν",
        "534":"ἐν τῷ μέρει χἠμεῖς τι ταῖς φίλαισι συλλάβωμεν. \n ",
        "535":"ἔγωγε γὰρ ἂν οὔποτε κάμοιμʼ ἂν ὀρχουμένη,",
        "536":"†οὐδὲ τὰ γόνατα κόπος ἕλοι μου καματηρόσ†·",
        "537":"ἐθέλω δʼ ἐπὶ πᾶν ἰέναι",
        "538":"μετὰ τῶνδʼ ἀρετῆς ἕνεχʼ, αἷς",
        "539":"ἔνι φύσις, ἔνι χάρις, ἔνι θράσος,",
        "540":"ἔνι δὲ σοφόν, ἔνι δὲ φιλόπολις",
        "541":"ἀρετὴ φρόνιμος. \n ",
        "542":"ἀλλʼ ὦ τηθῶν ἀνδρειοτάτων καὶ μητριδίων ἀκαληφῶν,",
        "543":"χωρεῖτʼ ὀργῇ καὶ μὴ τέγγεσθʼ· ἔτι γὰρ νῦν οὔρια θεῖτε. \n ",
        "544":"ἀλλʼ ἤνπερ ὅ τε γλυκύθυμος Ἔρως χἠ Κυπρογένειʼ Ἀφροδίτη",
        "545":"ἵμερον ἡμῶν κατὰ τῶν κόλπων καὶ τῶν μηρῶν καταπνεύσῃ,",
        "546":"κᾆτʼ ἐντήξῃ τέτανον τερπνὸν τοῖς ἀνδράσι καὶ ῥοπαλισμούς,",
        "547":"οἶμαί ποτε Λυσιμάχας ἡμᾶς ἐν τοῖς Ἕλλησι καλεῖσθαι.",
        "548":"τί ποιησάσας;",
        "549":"ἢν παύσωμεν πρώτιστον μὲν ξὺν ὅπλοισιν",
        "550":"ἀγοράζοντας καὶ μαινομένους.",
        "551":"νὴ τὴν Παφίαν Ἀφροδίτην.",
        "552":"νῦν μὲν γὰρ δὴ κἀν ταῖσι χύτραις κἀν τοῖς λαχάνοισιν ὁμοίως",
        "553":"ὅταν ἀσπίδʼ ἔχων καὶ Γοργόνα τις κᾆτʼ ὠνῆται κορακίνους.",
        "554":"νὴ Δίʼ ἐγὼ γοῦν ἄνδρα κομήτην φυλαρχοῦντʼ εἶδον ἐφʼ ἵππου",
        "555":"ἐς τὸν χαλκοῦν ἐμβαλλόμενον πῖλον λέκιθον παρὰ γραός·",
        "556":"ἕτερος δʼ αὖ Θρᾷξ πέλτην σείων κἀκόντιον ὥσπερ ὁ Τηρεύς,",
        "557":"ἐδεδίσκετο τὴν ἰσχαδόπωλιν καὶ τὰς δρυπεπεῖς κατέπινεν.",
        "558":"πῶς οὖν ὑμεῖς δυναταὶ παῦσαι τεταραγμένα πράγματα πολλὰ",
        "559":"ἐν ταῖς χώραις καὶ διαλῦσαι;",
        "560":"φαύλως πάνυ.",
        "561":"πῶς; ἀπόδειξον.",
        "562":"ὥσπερ κλωστῆρʼ, ὅταν ἡμῖν ᾖ τεταραγμένος, ὧδε λαβοῦσαι,",
        "563":"διενεγκοῦσαι διὰ πρεσβειῶν τὸ μὲν ἐνταυθοῖ τὸ δʼ ἐκεῖσε.",
        "564":"ἐξ ἐρίων δὴ καὶ κλωστήρων καὶ ἀτράκτων πράγματα δεινὰ",
        "565":"παύσειν οἴεσθʼ ὦ ἀνόητοι;",
        "566":"κἂν ὑμῖν γʼ εἴ τις ἐνῆν νοῦς,",
        "567":"ἐκ τῶν ἐρίων τῶν ἡμετέρων ἐπολιτεύεσθʼ ἂν ἅπαντα.",
        "568":"ἐκπλύναντας τὴν οἰσπώτην, ἐκ τῆς πόλεως ἐπὶ κλίνης",
        "569":"ἐκραβδίζειν τοὺς μοχθηροὺς καὶ τοὺς τριβόλους ἀπολέξαι,",
        "570":"καὶ τούς γε συνισταμένους τούτους καὶ τοὺς πιλοῦντας ἑαυτοὺς",
        "571":"ἐπὶ ταῖς ἀρχαῖσι διαξῆναι καὶ τὰς κεφαλὰς ἀποτῖλαι·",
        "572":"εἶτα ξαίνειν ἐς καλαθίσκον κοινὴν εὔνοιαν, ἅπαντας",
        "573":"καταμιγνύντας τούς τε μετοίκους κεἴ τις ξένος ἢ φίλος ὑμῖν,",
        "574":"κεἴ τις ὀφείλει τῷ δημοσίῳ, καὶ τούτους ἐγκαταμεῖξαι·",
        "575":"καὶ νὴ Δία τάς γε πόλεις, ὁπόσαι τῆς γῆς τῆσδʼ εἰσὶν ἄποικοι,",
        "576":"διαγιγνώσκειν ὅτι ταῦθʼ ἡμῖν ὥσπερ τὰ κατάγματα κεῖται",
        "577":"χωρὶς ἕκαστον· κᾆτʼ ἀπὸ τούτων πάντων τὸ κάταγμα λαβόντας",
        "578":"δεῦρο ξυνάγειν καὶ συναθροίξειν εἰς ἕν, κἄπειτα ποιῆσαι",
        "579":"τολύπην μεγάλην κᾆτʼ ἐκ ταύτης τῷ δήμῳ χλαῖναν ὑφῆναι.",
        "580":"οὔκουν δεινὸν ταυτὶ ταύτας ῥαβδίξειν καὶ τολυπεύειν,",
        "581":"αἶς οὐδὲ μετῆν πάνυ τοῦ πολέμου;",
        "582":"καὶ μὴν ὦ παγκατάρατε",
        "583":"κἀκπέμψασαι παῖδας ὁπλίτας.",
        "584":"σίγα, μὴ μνησικακήσῃς.",
        "585":"εἶθʼ ἡνίκα χρῆν εὐφρανθῆναι καὶ τῆς ἥβης ἀπολαῦσαι,",
        "586":"μονοκοιτοῦμεν διὰ τὰς στρατιάς. καὶ θἠμέτερον μὲν ἐᾶτε,",
        "587":"περὶ τῶν δὲ κορῶν ἐν τοῖς θαλάμοις γηρασκουσῶν ἀνιῶμαι.",
        "588":"ὁ μὲν ἥκων γάρ, κἂν ᾖ πολιός, ταχὺ παῖδα κόρην γεγάμηκεν·",
        "589":"τῆς δὲ γυναικὸς σμικρὸς ὁ καιρός, κἂν τούτου μὴ ʼπιλάβηται,",
        "590":"οὐδεὶς ἐθέλει γῆμαι ταύτην, ὀττευομένη δὲ κάθηται.",
        "591":"ἀλλʼ ὅστις ἔτι στῦσαι δυνατὸς—",
        "592":"σὺ δὲ δὴ τί μαθὼν οὐκ ἀποθνῄσκεις;",
        "593":"†χωρίον ἐστί·† σορὸν ὠνήσει·",
        "594":"μελιτοῦτταν ἐγὼ καὶ δὴ μάξω.",
        "595":"λαβὲ ταυτὶ καὶ στεφάνωσαι.",
        "596":"καὶ ταυτασὶ δέξαι παρʼ ἐμοῦ.",
        "597":"καὶ τουτονγὶ λαβὲ τὸν στέφανον.",
        "598":"τοῦ δεῖ; τί ποθεῖς; χώρει ʼς τὴν ναῦν·",
        "599":"ὁ Χάρων σε καλεῖ,",
        "600":"σὺ δὲ κωλύεις ἀνάγεσθαι.",
        "601":"εἶτʼ οὐχὶ ταῦτα δεινὰ πάσχειν ἔστʼ ἐμέ;",
        "602":"νὴ τὸν Δίʼ ἀλλὰ τοῖς προβούλοις ἄντικρυς",
        "603":"ἐμαυτὸν ἐπιδείξω βαδίζων ὡς ἔχω.",
        "604":"μῶν ἐγκαλεῖς ὅτι οὐχὶ προὐθέμεσθά σε;",
        "605":"ἀλλʼ ἐς τρίτην γοῦν ἡμέραν σοὶ πρῲ πάνυ",
        "606":"ἥξει παρʼ ἡμῶν τὰ τρίτʼ ἐπεσκευασμένα.",
        "607":"οὐκέτʼ ἔργον ἐγκαθεύδειν ὅστις ἔστʼ ἐλεύθερος,",
        "608":"ἀλλʼ ἐπαποδυώμεθʼ ἄνδρες τουτῳὶ τῷ πράγματι.",
        "609":"ἤδη γὰρ ὄζειν ταδὶ πλειόνων καὶ μειζόνων",
        "610":"πραγμάτων μοι δοκεῖ,",
        "611":"καὶ μάλιστʼ ὀσφραίνομαι τῆς Ἱππίου τυραννίδος·",
        "612":"καὶ πάνυ δέδοικα μὴ τῶν Λακώνων τινὲς",
        "613":"δεῦρο συνεληλυθότες ἄνδρες ἐς Κλεισθένους",
        "614":"τὰς θεοῖς ἐχθρὰς γυναῖκας ἐξεπαίρωσιν δόλῳ",
        "615":"καταλαβεῖν τὰ χρήμαθʼ ἡμῶν τόν τε μισθόν,",
        "616":"ἔνθεν ἔζων ἐγώ. \n ",
        "617":"δεινὰ γάρ τοι τάσδε γʼ ἤδη τοὺς πολίτας νουθετεῖν,",
        "618":"καὶ λαλεῖν γυναῖκας οὔσας ἀσπίδος χαλκῆς πέρι,",
        "619":"καὶ διαλλάττειν πρὸς ἡμᾶς ἀνδράσιν Λακωνικοῖς,",
        "620":"οἷσι πιστὸν οὐδὲν εἰ μή περ λύκῳ κεχηνότι.",
        "621":"ἀλλὰ ταῦθʼ ὕφηναν ἡμῖν ἄνδρες ἐπὶ τυραννίδι.",
        "622":"ἀλλʼ ἐμοῦ μὲν οὐ τυραννεύσουσʼ, ἐπεὶ φυλάξομαι",
        "623":"καὶ φορήσω τὸ ξίφος τὸ λοιπὸν ἐν μύρτου κλαδί,",
        "624":"ἀγοράσω τʼ ἐν τοῖς ὅπλοις ἑξῆς Ἀριστογείτονι,",
        "625":"ὧδέ θʼ ἑστήξω παρʼ αὐτόν· †αὐτὸσ† γάρ μοι γίγνεται",
        "626":"τῆς θεοῖς ἐχθρᾶς πατάξαι τῆσδε γραὸς τὴν γνάθον.",
        "627":"οὐκ ἄρʼ εἰσιόντα σʼ οἴκαδʼ ἡ τεκοῦσα γνώσεται.",
        "628":"ἀλλὰ θώμεσθʼ ὦ φίλαι γρᾶες ταδί πρῶτον χαμαί.",
        "629":"ἡμεῖς γὰρ ὦ πάντες ἀστοὶ λόγων κατάρχομεν",
        "630":"τῇ πόλει χρησίμων·",
        "631":"εἰκότως, ἐπεὶ χλιδῶσαν ἀγλαῶς ἔθρεψέ με.",
        "632":"ἑπτὰ μὲν ἔτη γεγῶσʼ εὐθὺς ἠρρηφόρουν·",
        "633":"εἶτʼ ἀλετρὶς ἦ δεκέτις οὖσα τἀρχηγέτι·",
        "634":"κᾆτʼ ἔχουσα τὸν κροκωτὸν ἄρκτος ἦ Βραυρωνίοις·",
        "635":"κἀκανηφόρουν ποτʼ οὖσα παῖς καλὴ ʼχουσʼ",
        "636":"ἰσχάδων ὁρμαθόν· \n ",
        "637":"ἆρα προὐφείλω τι χρηστὸν τῇ πόλει παραινέσαι;",
        "638":"εἰ δʼ ἐγὼ γυνὴ πέφυκα, τοῦτο μὴ φθονεῖτέ μοι,",
        "639":"ἢν ἀμείνω γʼ εἰσενέγκω τῶν παρόντων πραγμάτων.",
        "640":"τοὐράνου γάρ μοι μέτεστι· καὶ γὰρ ἄνδρας ἐσφέρω,",
        "641":"τοῖς δὲ δυστήνοις γέρουσιν οὐ μέτεσθʼ ὑμῖν, ἐπεὶ",
        "642":"τὸν ἔρανον τὸν λεγόμενον παππῷον ἐκ τῶν Μηδικῶν",
        "643":"εἶτʼ ἀναλώσαντες οὐκ ἀντεσφέρετε τὰς ἐσφοράς,",
        "644":"ἀλλʼ ὑφʼ ὑμῶν διαλυθῆναι προσέτι κινδυνεύομεν.",
        "645":"ἆρα γρυκτόν ἐστιν ὑμῖν; εἰ δὲ λυπήσεις τί με,",
        "646":"τῷδέ γʼ ἀψήκτῳ πατάξω τῷ κοθόρνῳ τὴν γνάθον.",
        "647":"ταῦτʼ οὖν οὐχ ὕβρις τὰ πράγματʼ ἐστὶ",
        "648":"πολλή; κἀπιδώσειν μοι δοκεῖ τὸ χρῆμα μᾶλλον.",
        "649":"ἀλλʼ ἀμυντέον τὸ πρᾶγμʼ ὅστις γʼ ἐνόρχης ἔστʼ ἀνήρ.",
        "650":"ἀλλὰ τὴν ἐξωμίδʼ ἐκδυώμεθʼ, ὡς τὸν ἄνδρα δεῖ",
        "651":"ἀνδρὸς ὄζειν εὐθύς, ἀλλʼ οὐν ἐντεθριῶσθαι πρέπει.",
        "652":"ἀλλʼ ἄγετε λευκόποδες, οἵπερ επὶ Λείψύδριον ἤλθομεν ὅτʼ ἦμεν\n\t\t\t\t\t\t\tἔτι,",
        "653":"νῦν δεῖ νῦν ἀνηβῆσαι πάλιν κἀναπτερῶσαι",
        "654":"πᾶν τὸ σῶμα κἀποσείσασθαι τὸ γῆρας τόδε. \n ",
        "655":"εἰ γὰρ ἐνδώσει τις ἡμῶν ταῖσδε κἂν σμικρὰν λαβήν,",
        "656":"οὐδὲν ἐλλείψουσιν αὗται λιπαροῦς χειρουργίας,",
        "657":"ἀλλὰ καὶ ναῦς τεκτανοῦνται, κἀπιχειρήσουσʼ ἔτι",
        "658":"ναυμαχεῖν καὶ πλεῖν ἐφʼ ἡμἁς ὥσπε, Ἀρτεμισία.",
        "659":"ἢν δʼ ἐφʼ ἱππικὴν τράπωνται, διαγράφω τοὺς ἱππέας.",
        "660":"ἱππικώτατον γάρ ἐστι χρῆμα κἄποχον γυνή,",
        "661":"κοὐκ ἂν ἀπολίσθοι τρέχοντος· τὰς δʼ Ἀμαζόνας σκόπει,",
        "662":"ἃς Μίκων ἔγραψʼ ἐφʼ ἵππων μαχομένας τοῖς ἀνδράσιν.",
        "663":"ἀλλὰ τούτων χρῆν ἁπασῶν ἐς τετρημένον ξύλον",
        "664":"ἐγκαθαρμόσαι λαβόντας τουτονὶ τὸν αὐχένα.",
        "665":"εἰ νὴ τὼ θεώ με ζωπυρήσεις,",
        "666":"λύσω τὴν ἐμαυτῆς ὗν ἐγὼ δή, καὶ ποιήσω",
        "667":"τήμερον τοὺς δημότας βωστρεῖν σʼ ἐγὼ πεκτούμενον.",
        "668":"ἀλλὰ χἠμεῖς ὦ γυναῖκες θᾶττον ἐκδυώμεθα,",
        "669":"ὡς ἂν ὄζωμεν γυναικῶν αὐτοδὰξ ὠργισμένων.",
        "670":"νῦν πρὸς ἔμʼ ἴτω τις, ἵνα μή ποτε φάγῃ σκόροδα, μηδὲ",
        "671":"κυάμους μέλανας.",
        "672":"ὡς εἰ καὶ μόνον κακῶς ἐρεῖς, ὑπερχολῶ γάρ,",
        "673":"αἰετὸν τίκτοντα κάνθαρός σε μαιεύσομαι. \n ",
        "674":"οὐ γὰρ ὑμῶν φροντίσαιμʼ ἄν, ἢν ἐμοὶ ζῇ Λαμπιτὼ",
        "675":"ἥ τε Θηβαία φίλη παῖς εὐγενὴς Ἰσμηνία.",
        "676":"οὐ γὰρ ἔσται δύναμις, οὐδʼ ἢν ἑπτάκις σὺ ψηφίσῃ,",
        "677":"ὅστις ὦ δύστηνʼ ἀπήχθου πᾶσι καὶ τοῖς γείτοσιν.",
        "678":"ὥστε κἀχθὲς θἠκάτῃ ποιοῦσα παιγνίαν ἐγὼ",
        "679":"τοῖσι παισὶ τὴν ἑταίραν ἐκάλεσʼ ἐκ τῶν γειτόνων,",
        "680":"παῖδα χρηστὴν κἀγαπητὴν ἐκ Βοιωτῶν ἔγχελυν·",
        "681":"οἱ δὲ πέμψειν οὐκ ἔφασκον διὰ τὰ σὰ ψηφίσματα.",
        "682":"κοὐχὶ μὴ παύσησθε τῶν ψηφισμάτων τούτων, πρὶν ἂν",
        "683":"τοῦ σκέλους ὑμᾶς λαβών τις ἐκτραχηλίσῃ φέρων.",
        "684":"ἄνασσα πράγους τοῦδε καὶ βουλεύματος,",
        "685":"τί μοι σκυθρωπὸς ἐξελήλυθας δόμων;",
        "686":"κακῶν γυναικῶν ἔργα καὶ θήλεια φρὴν",
        "687":"ποιεῖ μʼ ἄθυμον περιπατεῖν τʼ ἄνω κάτω.",
        "688":"τί φῄς; τί φῄς;",
        "689":"ἀληθῆ, ἀληθῆ.",
        "690":"τί δʼ ἐστὶ δεινόν; φράζε ταῖς σαυτῆς φίλαις.",
        "691":"ἀλλʼ αἰσχρὸν εἰπεῖν καὶ σιωπῆσαι βαρύ.",
        "692":"μή νύν με κρύψῃς ὅ τι πεπόνθαμεν κακόν.",
        "693":"βινητιῶμεν, ᾗ βράχιστον τοῦ λόγου.",
        "694":"ἰὼ Ζεῦ.",
        "695":"τί Ζῆνʼ ἀυτεῖς; ταῦτα δʼ οὖν οὕτως ἔχει.",
        "696":"ἐγὼ μὲν οὖν αὐτὰς ἀποσχεῖν οὐκέτι",
        "697":"οἵα τʼ ἀπὸ τῶν ἀνδρῶν· διαδιδράσκουσι γάρ.",
        "698":"τὴν μέν γε πρώτην διαλέγουσαν τὴν ὀπὴν",
        "699":"κατέλαβον ᾗ τοῦ Πανός ἐστι ταὐλίον,",
        "700":"τὴν δʼ ἐκ τροχιλείας αὖ κατειλυσπωμένην,",
        "701":"τὴν δʼ αὐτομολοῦσαν, τὴν δʼ ἐπὶ στρούθου †μίαν†",
        "702":"ἤδη πέτεσθαι διανοουμένην κάτω",
        "703":"ἐς Ὀρσιλόχου χθὲς τῶν τριχῶν κατέσπασα.",
        "704":"πάσας τε προφάσεις ὥστʼ ἀπελθεῖν οἴκαδε",
        "705":"ἕλκουσιν. ἤδη γοῦν τις αὐτῶν ἔρχεται.",
        "706":"αὕτη σὺ ποῖ θεῖς;",
        "707":"οἴκαδʼ ἐλθεῖν βούλομαι.",
        "708":"ὑπὸ τῶν σέων κατακοπτόμενα.",
        "709":"ποίων σέων;",
        "710":"οὐκ εἶ πάλιν;",
        "711":"ἀλλʼ ἥξω ταχέως νὴ τὼ θεὼ",
        "712":"ὅσον διαπετάσασʼ ἐπὶ τῆς κλίνης μόνον.",
        "713":"τάλαινʼ ἐγώ, τάλαινα τῆς Ἀμοργίδος,",
        "714":"ἣν ἄλοπον οἴκοι καταλέλοιφʼ.",
        "715":"αὕθἠτέρα",
        "716":"ἐπὶ τὴν Ἄμοργιν τὴν ἄλοπον ἐξέρχεται.",
        "717":"χώρει πάλιν δεῦρʼ.",
        "718":"μή μἀποδείρῃς. ἢν γὰρ ἄρξῃς τοῦτο σύ,",
        "719":"ἑτέρα γυνὴ ταὐτὸν ποιεῖν βουλήσεται.",
        "720":"ὦ πότνιʼ Εἰλείθυιʼ ἐπίσχες τοῦ τόκου,",
        "721":"ἕως ἂν εἰς ὅσιον μόλω ʼγὼ χωρίον.",
        "722":"τί ταῦτα ληρεῖς;",
        "723":"ἀλλʼ οὐκ ἐκύεις σύ γʼ ἐχθές.",
        "724":"ἀλλὰ τήμερον.",
        "725":"ἀλλʼ οἴκαδέ μʼ ὡς τὴν μαῖαν ὦ Λυσιστράτη",
        "726":"ἀπόπεμψον ὡς τάχιστα.",
        "727":"τίνα λόγον λέγεις;",
        "728":"ἔχειν τι φαίνει κοῖλον· εἴσομαι δʼ ἐγώ.",
        "729":"ὦ καταγέλαστʼ ἔχουσα τὴν ἱερὰν κυνῆν",
        "730":"κυεῖν ἔφασκες;",
        "731":"καὶ κυῶ γε νὴ Δία.",
        "732":"τί δῆτα ταύτην εἶχες;",
        "733":"ἐσβᾶσα ταύτην, ὥσπερ αἱ περιστεραί.",
        "734":"τί λέγεις; προφασίζει· περιφανῆ τὰ πράγματα.",
        "735":"οὐ τἀμφιδρόμια τῆς κυνῆς αὐτοῦ μενεῖς;",
        "736":"ἀλλʼ οὐ δύναμαι ʼγωγʼ οὐδὲ κοιμᾶσθʼ ἐν πόλει,",
        "737":"ἐξ οὗ τὸν ὄφιν εἶδον τὸν οἰκουρόν ποτε.",
        "738":"ἐγὼ δʼ ὑπὸ τῶν γλαυκῶν γε τάλαινʼ ἀπόλλυμαι",
        "739":"ταῖς ἀγρυπνίαισι κακκαβαζουσῶν ἀεί.",
        "740":"ὦ δαιμόνιαι παύσασθε τῶν τερατευμάτων.",
        "741":"ποθεῖτʼ ἴσως τοὺς ἄνδρας· ἡμᾶς δʼ οὐκ οἴει",
        "742":"ποθεῖν ἐκείνους; ἀργαλέας γʼ εὖ οἶδʼ ὅτι",
        "743":"ἄγουσι νύκτας. ἀλλʼ ἀνάσχεσθʼ ὦγαθαί,",
        "744":"καὶ προσταλαιπωρήσατʼ ἔτʼ ὀλίγον χρόνον,",
        "745":"ὡς χρησμὸς ἡμῖν ἐστιν ἐπικρατεῖν, ἐὰν",
        "746":"μὴ στασιάσωμεν· ἔστι δʼ ὁ χρησμὸς οὑτοσί.",
        "747":"λέγʼ αὐτὸν ἡμῖν ὅ τι λέγει.",
        "748":"ἀλλʼ ὁπόταν πτήξωσι χελιδόνες εἰς ἕνα χῶρον,",
        "749":"τοὺς ἔποπας φεύγουσαι, ἀπόσχωνταί τε φαλήτων,",
        "750":"παῦλα κακῶν ἔσται, τὰ δʼ ὑπέρτερα νέρτερα θήσει",
        "751":"Ζεὺς ὑψιβρεμέτης—",
        "752":"ἐπάνω κατακεισόμεθʼ ἡμεῖς;",
        "753":"ἐξ ἱεροῦ ναοῖο χελιδόνες, οὐκέτι δόξει",
        "754":"ὄρνεον οὐδʼ ὁτιοῦν καταπυγωνέστερον εἶναι.",
        "755":"σαφής γʼ ὁ χρησμὸς νὴ Δίʼ.",
        "756":"ὦ πάντες θεοί,",
        "757":"μή νυν ἀπείπωμεν ταλαιπωρούμεναι,",
        "758":"ὦ φίλταται, τὸν χρησμὸν εἰ προδώσομεν.",
        "759":"μῦθον βούλομαι λέξαι τινʼ ὑμῖν, ὅν ποτʼ ἤκουσʼ",
        "760":"αὐτὸς ἔτι παῖς ὤν.",
        "761":"οὕτως ἦν νεανίσκος Μελανίων τις,",
        "762":"ὃς φεύγων γάμον ἀφίκετʼ ἐς ἐρημίαν,",
        "763":"κἀν τοῖς ὄρεσιν ᾤκει·",
        "764":"κᾆτʼ ἐλαγοθήρει",
        "765":"πλεξάμενος ἄρκυς,",
        "766":"καὶ κύνα τινʼ εἶχεν,",
        "767":"κοὐκέτι κατῆλθε πάλιν οἴκαδʼ ὑπὸ μίσους.",
        "768":"οὕτω τὰς γυναῖκας ἐβδελύχθη",
        "769":"ʼκʼεῖνος, ἡμεῖς τʼ οὐδὲν ἧττον",
        "770":"τοῦ Μελανίωνος οἱ σώφρονες.",
        "771":"βούλομαί σε γραῦ κύσαι—",
        "772":"κρόμμυόν τἄρʼ οὐκ ἔδει.",
        "773":"κἀνατείνας λακτίσαι.",
        "774":"τὴν λόχμην πολλὴν φορεῖς.",
        "775":"καὶ Μυρωνίδης γὰρ ἦν",
        "776":"τραχὺς ἐντεῦθεν μελάμπυγός",
        "777":"τε τοῖς ἐχθροῖς ἅπασιν,",
        "778":"ὥς δὲ καὶ Φορμίων.",
        "779":"κἀγὼ βούλομαι μῦθόν τινʼ ὑμῖν ἀντιλέξαι",
        "780":"τῷ Μελανίωνι.",
        "781":"Τίμων ἦν ἀίδρυτός τις ἀβάτοισιν",
        "782":"ἐν σκώλοισι τὸ πρόσωπον περιειργμένος,",
        "783":"Ἐρινύων ἀπορρώξ.",
        "784":"οὗτος οὖν ὁ Τίμων",
        "786":"ᾤχεθʼ ὑπὸ μίσους",
        "787":"πολλὰ καταρασάμενος ἀνδράσι πονηροῖς.",
        "788":"οὕτω ʼκεῖνος ὑμῶν ἀντεμίσει",
        "789":"τοὺς πονηροὺς ἄνδρας ἀεί,",
        "790":"ταῖσι δὲ γυναιξὶν ἦν φίλτατος.",
        "791":"τὴν γνάθον βούλει θένω;",
        "792":"μηδαμῶς· †ἔδεισά γε.†",
        "793":"ἀλλὰ κρούσω τῷ σκέλει;",
        "794":"τὸν σάκανδρον ἐκφανεῖς.",
        "795":"ἀλλʼ ὅμως ἂν οὐκ ἴδοις",
        "796":"καίπερ οὔσης γραὸς ὄντʼ αὐτὸν",
        "797":"κομήτην, ἀλλʼ ἀπεψιλωμένον",
        "798":"τῷ λύχνῳ.",
        "799":"ἰοὺ ἰοὺ γυναῖκες ἴτε δεῦρʼ ὡς ἐμὲ",
        "800":"ταχέως.",
        "801":"τί δʼ ἔστιν; εἰπέ μοι τίς ἡ βοή;",
        "802":"ἄνδρʼ ἄνδρʼ ὁρῶ προσιόντα παραπεπληγμένον,",
        "803":"τοῖς τῆς Ἀφροδίτης ὀργίοις εἰλημμένον.",
        "804":"ὦ πότνια Κύπρου καὶ Κυθήρων καὶ Πάφου",
        "805":"ποῦ δʼ ἐστὶν ὅστις ἐστί;",
        "806":"παρὰ τὸ τῆς Χλόης.",
        "807":"ὢ νὴ Δίʼ ἔστι δῆτα. τίς κἀστίν ποτε;",
        "808":"ὁρᾶτε· γιγνώσκει τις ὑμῶν;",
        "809":"νὴ Δία",
        "810":"κἀξηπεροπεύειν καὶ φιλεῖν καὶ μὴ φιλεῖν,",
        "811":"καὶ πάνθʼ ὑπέχειν πλὴν ὧν σύνοιδεν ἡ κύλιξ.",
        "812":"ἀμέλει ποιήσω ταῦτʼ ἐγώ.",
        "813":"καὶ μὴν ἐγὼ",
        "814":"ξυνηπεροπεύσω σοι παραμένουσʼ ἐνθαδί,",
        "815":"οἴμοι κακοδαίμων, οἷος ὁ σπασμός μʼ ἔχει",
        "816":"χὠ τέτανος ὥσπερ ἐπὶ τροχοῦ στρεβλούμενον.",
        "817":"τίς οὗτος οὑντὸς τῶν φυλάκων ἑστώς;",
        "818":"ἐγώ.",
        "819":"ἀνήρ;",
        "820":"πρὸς τῶν θεῶν νυν ἐκκάλεσόν μοι Μυρρίνην.",
        "821":"ἰδοὺ καλέσω ʼγὼ Μυρρίνην σοι; σὺ δὲ τίς εἶ;",
        "822":"ἀνὴρ ἐκείνης, Παιονίδης Κινησίας.",
        "823":"ὦ χαῖρε φίλτατʼ· οὐ γὰρ ἀκλεὲς τοὔνομ",
        "824":"τὸ σὸν παρʼ ἡμῖν ἐστιν οὐδʼ ἀνώνυμον.",
        "825":"ἀεὶ γὰρ ἡ γυνή σʼ ἔχει διὰ στόμα.",
        "826":"κἂν ᾠὸν ἢ μῆλον λάβῃ, ‘Κινησίᾳ",
        "827":"τουτὶ γένοιτο,’ φησίν.",
        "828":"ὢ πρὸς τῶν θεῶν.",
        "829":"νὴ τὴν Ἀφροδίτην· κἂν περὶ ἀνδρῶν γʼ ἐμπέσῃ",
        "830":"ὅτι λῆρός ἐστι τἄλλα πρὸς Κινησίαν.",
        "831":"ἴθι νυν κάλεσον αὐτήν.",
        "832":"τί οὖν; δώσεις τί μοι;",
        "833":"ἔγωγέ σοι νὴ τὸν Δίʼ, ἢν βούλῃ γε σύ·",
        "834":"ἔχω δὲ τοῦθʼ· ὅπερ οὖν ἔχω, δίδωμί σοι.",
        "835":"ὡς οὐδεμίαν ἔχω γε τῷ βίῳ χάριν,",
        "836":"ἐξ οὗπερ αὕτη ʼξῆλθεν ἐκ τῆς οἰκίας·",
        "837":"ἀλλʼ ἄχθομαι μὲν εἰσιών, ἔρημα δὲ",
        "838":"εἶναι δοκεῖ μοι πάντα, τοῖς δὲ σιτίοις",
        "839":"χάριν οὐδεμίαν οἶδʼ ἐσθίων· ἔστυκα γάρ.",
        "840":"φιλῶ φιλῶ ʼγὼ τοῦτον· ἀλλʼ οὐ βούλεται",
        "841":"ὑπʼ ἐμοῦ φιλεῖσθαι. σὺ δʼ ἐμὲ τούτῳ μὴ κάλει.",
        "842":"ὦ γλυκύτατον Μυρρινίδιον τί ταῦτα δρᾷς;",
        "843":"κατάβηθι δεῦρο.",
        "844":"μὰ Δίʼ ἐγὼ μὲν αὐτόσʼ οὔ.",
        "845":"οὐ γὰρ δεόμενος οὐδὲν ἐκκαλεῖς ἐμέ.",
        "846":"ἐγὼ οὐ δεόμενος; ἐπιτετριμμένος μὲν οὖν.",
        "847":"ἄπειμι.",
        "848":"μὴ δῆτʼ, ἀλλὰ τῷ γοῦν παιδίῳ",
        "849":"ὑπάκουσον· οὗτος οὐ καλεῖς τὴν μαμμίαν;",
        "850":"αὕτη τί πάσχεις; οὐδʼ ἐλεεῖς τὸ παιδίον",
        "851":"ἄλουτον ὂν κἄθηλον ἕκτην ἡμέραν;",
        "852":"ἔγωγʼ ἐλεῶ δῆτʼ· ἀλλʼ ἀμελὴς αὐτῷ πατὴρ",
        "853":"ἔστιν.",
        "854":"κατάβηθʼ ὦ δαιμονία τῷ παιδίῳ.",
        "855":"ἐμοὶ γὰρ αὕτη καὶ νεωτέρα δοκεῖ",
        "856":"πολλῷ γεγενῆσθαι κἀγανώτερον βλέπειν·",
        "857":"χἂ δυσκολαίνει πρὸς ἐμὲ καὶ βρενθύεται,",
        "858":"ταῦτʼ αὐτὰ δή ʼσθʼ ἃ κἄμʼ ἐπιτρίβει τῷ πόθῳ.",
        "859":"ὦ γλυκύτατον σὺ τεκνίδιον κακοῦ πατρός,",
        "860":"φέρε σε φιλήσω γλυκύτατον τῇ μαμμίᾳ.",
        "861":"τί ὦ πονήρα ταῦτα ποιεῖς χἀτέραις",
        "862":"πείθει γυναιξί, κἀμέ τʼ ἄχθεσθαι ποιεῖς",
        "863":"αὐτή τε λυπεῖ;",
        "864":"μὴ πρόσαγε τὴν χεῖρά μοι.",
        "865":"χεῖρον διατίθης.",
        "867":"ὀλίγον μέλει σοι τῆς κρόκης φορουμένης",
        "868":"ὑπὸ τῶν ἀλεκτρυόνων;",
        "869":"ἔμοιγε νὴ Δία.",
        "870":"μὰ Δίʼ οὐκ ἔγωγʼ, ἢν μὴ διαλλαχθῆτέ γε",
        "871":"καὶ τοῦ πολέμου παύσησθε.",
        "872":"τοιγάρ, ἢν δοκῇ,",
        "873":"ποιήσομεν καὶ ταῦτα.",
        "875":"οὐ δῆτα· καίτοι σʼ οὐκ ἐρῶ γʼ ὡς οὐ φιλῶ.",
        "876":"φιλεῖς; τί οὖν οὐ κατεκλίνης ὦ Μύρριον;",
        "877":"ὦ καταγέλαστʼ ἐναντίον τοῦ παιδίου;",
        "878":"μὰ Δίʼ ἀλλὰ τοῦτό γʼ οἴκαδʼ ὦ Μανῆ φέρε.",
        "879":"ἰδοὺ τὸ μέν σοι παιδίον καὶ δὴ ʼκποδών,",
        "880":"σὺ δʼ οὐ κατακλίνει.",
        "881":"ποῦ γὰρ ἄν τις καὶ τάλαν",
        "882":"δράσειε τοῦθʼ;",
        "883":"ὅπου; τὸ τοῦ Πανὸς καλόν.",
        "884":"καὶ πῶς ἔθʼ ἁγνὴ δῆτʼ ἂν ἔλθοιμʼ ἐς πόλιν;",
        "885":"εἰς ἐμὲ τράποιτο· μηδὲν ὅρκου φροντίσῃς.",
        "886":"φέρε νυν ἐνέγκω κλινίδιον νῷν.",
        "887":"μηδαμῶς.",
        "888":"ἀρκεῖ χαμαὶ νῷν.",
        "889":"μὰ τὸν Ἀπόλλω μή σʼ ἐγὼ",
        "890":"ἰδοὺ κατάκεισʼ ἀνύσας τι, κἀγὼ ʼκδύομαι.",
        "891":"καίτοι, τὸ δεῖνα, ψίαθός ἐστʼ ἐξοιστέα.",
        "892":"ποία ψίαθος; μὴ μοί γε.",
        "893":"νὴ τὴν Ἄρτεμιν,",
        "894":"αἰσχρὸν γὰρ ἐπὶ τόνου γε.",
        "895":"ἰδοὺ ψίαθος· κατάκεισο, καὶ δὴ ʼκδύομαι.",
        "896":"καίτοι, τὸ δεῖνα, προσκεφάλαιον οὐκ ἔχεις.",
        "897":"ἀλλʼ οὐδὲ δέομʼ ἔγωγε.",
        "898":"νὴ Δίʼ ἀλλʼ ἐγώ.",
        "899":"ἀλλʼ ἢ τὸ πέος τόδʼ Ἡρακλῆς ξενίζεται.",
        "900":"ἅπαντα δῆτα. δεῦρό νυν ὦ χρύσιον.",
        "901":"τὸ στρόφιον ἤδη λύομαι. μέμνησό νυν·",
        "902":"μή μʼ ἐξαπατήσῃς τὰ περὶ τῶν διαλλαγῶν.",
        "903":"νὴ Δίʼ ἀπολοίμην ἆρα.",
        "904":"σισύραν οὐκ ἔχεις.",
        "905":"ἀμέλει ποιήσεις τοῦτο· ταχὺ γὰρ ἔρχομαι.",
        "906":"ἅνθρωπος ἐπιτρίψει με διὰ τὰ στρώματα.",
        "907":"ἔπαιρε σαυτόν.",
        "908":"ἀλλʼ ἐπῆρται τοῦτό γε.",
        "909":"βούλει μυρίσω σε;",
        "910":"εἴθʼ ἐκχυθείη τὸ μύρον ὦ Ζεῦ δέσποτα.",
        "911":"πρότεινέ νυν τὴν χεῖρα κἀλείφου λαβών.",
        "912":"οὐχ ἡδὺ τὸ μύρον μὰ τὸν Ἀπόλλω τουτογί,",
        "913":"εἰ μὴ διατριπτικόν γε κοὐκ ὄζον γάμων.",
        "914":"τάλαινʼ ἐγὼ τὸ Ῥόδιον ἤνεγκον μύρον.",
        "915":"ἀγαθόν· ἔα αὔτʼ ὦ δαιμονία.",
        "916":"ληρεῖς ἔχων.",
        "917":"κάκιστʼ ἀπόλοιθʼ ὁ πρῶτος ἑψήσας μύρον.",
        "918":"λαβὲ τόνδε τὸν ἀλάβαστον.",
        "919":"ἀλλʼ ἕτερον ἔχω.",
        "920":"ὑπολύομαι γοῦν. ἀλλʼ ὅπως ὦ φίλτατε",
        "921":"σπονδὰς ποιεῖσθαι ψηφιεῖ.",
        "922":"βουλεύσομαι.",
        "923":"ἀπολώλεκέν με κἀπιτέτριφεν ἡ γυνὴ",
        "924":"τά τʼ ἄλλα πάντα κἀποδείρασʼ οἴχεται.",
        "925":"τῆς καλλίστης πασῶν ψευσθείς;",
        "926":"πῶς ταυτηνὶ παιδοτροφήσω;",
        "927":"ποῦ Κυναλώπηξ;",
        "928":"μίσθωσόν μοι τὴν τίτθην.",
        "929":"ἐν δεινῷ γʼ ὦ δύστηνε κακῷ",
        "930":"τείρει ψυχὴν ἐξαπατηθείς.",
        "931":"κἄγωγʼ οἰκτίρω σʼ αἰαῖ.",
        "932":"ποῖος γὰρ ἂν ἢ νέφρος ἀντίσχοι,",
        "933":"ποία ψυχή, ποῖοι δʼ ὄρχεις,",
        "934":"ποία δʼ ὀσφῦς, ποῖος δʼ ὄρρος",
        "935":"κατατεινόμενος",
        "936":"καὶ μὴ βινῶν τοὺς ὄρθρους;",
        "937":"ὦ Ζεῦ δεινῶν ἀντισπασμῶν.",
        "938":"ταυτὶ μέντοι νυνί σʼ ἐποίησʼ",
        "939":"ἡ παμβδελυρὰ καὶ παμμυσαρά.",
        "940":"μὰ Δίʼ ἀλλὰ φίλη καὶ παγγλυκερά.",
        "941":"ποία γλυκερά; μιαρὰ μιαρά.",
        "942":"\n μιαρὰ δῆτʼ ὦ Ζεῦ ὦ Ζεῦ·",
        "943":"εἴθʼ αὐτὴν ὥσπερ τοὺς θωμοὺς",
        "944":"μεγάλῳ τυφῷ καὶ πρηστῆρι",
        "945":"ξυστρέψας καὶ ξυγγογγύλας",
        "946":"οἴχοιο φέρων, εἶτα μεθείης,",
        "947":"ἡ δὲ φέροιτʼ αὖ πάλιν ἐς τὴν γῆν,",
        "948":"κᾆτʼ ἐξαίφνης",
        "949":"περὶ τὴν ψωλὴν περιβαίη.",
        "950":"πᾷ τᾶν Ἀσανᾶν ἐστιν ἁ γερωχία",
        "951":"ἢ τοὶ πρυτάνιες; λῶ τι μυσίξαι νέον.",
        "952":"σὺ δʼ εἶ πότερον ἄνθρωπος ἢ κονίσαλος;",
        "953":"κᾶρυξ ἐγὼν ὦ κυρσάνιε ναὶ τὼ σιὼ",
        "954":"ἔμολον ἀπὸ Σπάρτας περὶ τᾶν διαλλαγᾶν.",
        "955":"κἄπειτα δόρυ δῆθʼ ὑπὸ μάλης ἥκεις ἔχων;",
        "956":"οὐ τὸν Δίʼ οὐκ ἐγών γα.",
        "957":"ποῖ μεταστρέφει;",
        "958":"τί δὴ προβάλλει τὴν χλαμύδʼ; ἢ βουβωνιᾷς",
        "959":"ὑπὸ τῆς ὁδοῦ;",
        "960":"οὐ τὸν Δίʼ οὐκ ἐγών γα· μηδʼ αὖ πλαδδίη.",
        "961":"τί δʼ ἐστί σοι τοδί;",
        "962":"σκυτάλα Λακωνικά.",
        "963":"εἴπερ γε χαὔτη ʼστὶ σκυτάλη Λακωνική.",
        "964":"ἀλλʼ ὡς πρὸς εἰδότʼ ἐμὲ σὺ τἀληθῆ λέγε.",
        "965":"ὀρσὰ Λακεδαίμων πᾶα καὶ τοὶ σύμμαχοι",
        "966":"ἅπαντες ἐστύκαντι· Πελλάνας δὲ δεῖ.",
        "967":"ἀπὸ τοῦ δὲ τουτὶ τὸ κακὸν ὑμῖν ἐνέπεσεν;",
        "968":"ἀπὸ Πανός;",
        "969":"οὔκ, ἀλλʼ ἆρχεν οἰῶ Λαμπιτώ,",
        "970":"γυναῖκες ᾇπερ ἀπὸ μιᾶς ὑσπλαγίδος",
        "971":"ἀπήλααν τὼς ἄνδρας ἀπὸ τῶν ὑσσάκων.",
        "972":"πῶς οὖν ἔχετε;",
        "973":"μογίομες. ἂν γὰρ τὰν πόλιν",
        "974":"ᾇπερ λυχνοφορίοντες ἐπικεκύφαμες.",
        "975":"ἐῶντι, πρίν γʼ ἅπαντες ἐξ ἑνὸς λόγω",
        "976":"σπονδὰς ποιησώμεσθα ποττὰν Ἑλλάδα.",
        "977":"τουτὶ τὸ πρᾶγμα πανταχόθεν ξυνομώμοται",
        "978":"ὑπὸ τῶν γυναικῶν· ἄρτι νυνὶ μανθάνω.",
        "979":"ἀλλʼ ὡς τάχιστα φράζε περὶ διαλλαγῶν",
        "980":"αὐτοκράτορας πρέσβεις ἀποπέμπειν ἐνθαδί.",
        "981":"ἐγὼ δʼ ἑτέρους ἐνθένδε τῇ βουλῇ φράσω",
        "982":"πρέσβεις ἑλέσθαι τὸ πέος ἐπιδείξας τοδί.",
        "983":"ποτάομαι· κράτιστα γὰρ παντᾷ λέγεις.",
        "984":"οὐδέν ἐστι θηρίον γυναικὸς ἀμαχώτερον,",
        "985":"οὐδὲ πῦρ, οὐδʼ ὧδʼ ἀναιδὴς οὐδεμία πόρδαλις.",
        "986":"ταῦτα μέντοι σὺ ξυνιεὶς εἶτα πολεμεῖς ἐμοί,",
        "987":"ἐξὸν ὦ πόνηρε σοὶ βέβαιον ἔμʼ ἔχειν φίλην;",
        "988":"ὡς ἐγὼ μισῶν γυναῖκας οὐδέποτε παύσομαι.",
        "989":"ἀλλʼ ὅταν βούλῃ σύ· νῦν δʼ οὖν οὔ σε περιόψομαι",
        "990":"γυμνὸν ὄνθʼ οὕτως. ὁρῶ γὰρ ὡς καταγέλαστος εἶ.",
        "991":"ἀλλὰ τὴν ἐξωμίδʼ ἐνδύσω σε προσιοῦσʼ ἐγώ.",
        "992":"τοῦτο μὲν μὰ τὸν Δίʼ οὐ πονηρὸν ἐποιήσατε·",
        "993":"ἀλλʼ ὑπʼ ὀργῆς γὰρ πονηρᾶς καὶ τότʼ ἀπέδυν ἐγώ.",
        "994":"πρῶτα μὲν φαίνει γʼ ἀνήρ, εἶτʼ οὐ καταγέλαστος εἶ.",
        "995":"κεἴ με μὴ ʼλύπεις, ἐγώ σου κἂν τόδε τὸ θηρίον",
        "996":"τοὐπὶ τὠφθαλμῷ λαβοῦσʼ ἐξεῖλον ἂν ὃ νῦν ἔνι.",
        "997":"τοῦτʼ ἄρʼ ἦν με τοὐπιτρῖβον, δακτύλιος οὑτοσί·",
        "998":"ἐκσκάλευσον αὐτό, κᾆτα δεῖξον ἀφελοῦσά μοι·",
        "999":"ὡς τὸν ὀφθαλμόν γέ μου νὴ τὸν Δία πάλαι δάκνει.",
        "1000":"ἀλλὰ δράσω ταῦτα· καίτοι δύσκολος ἔφυς ἀνήρ.",
        "1001":"ἦ μέγʼ ὦ Ζεῦ χρῆμʼ ἰδεῖν τῆς ἐμπίδος ἔνεστί σοι.",
        "1002":"οὐχ ὁρᾷς; οὐκ ἐμπίς ἐστιν ἥδε Τρικορυσία;",
        "1003":"νὴ Δίʼ ὤνησάς γέ μʼ, ὡς πάλαι γέ μʼ ἐφρεωρύχει,",
        "1004":"ὥστʼ ἐπειδὴ ʼξῃρέθη, ῥεῖ μου τὸ δάκρυον πολύ.",
        "1005":"ἀλλʼ ἀποψήσω σʼ ἐγώ, καίτοι πάνυ πονηρὸς εἶ,",
        "1006":"καὶ φιλήσω.",
        "1007":"μὴ φιλήσῃς.",
        "1008":"ἤν τε",
        "1009":"βούλῃ γʼ ἤν τε μή.",
        "1010":"ἀλλὰ νυνὶ σπένδομαί σοι, καὶ τὸ λοιπὸν οὐκέτι",
        "1011":"οὔτε δράσω φλαῦρον οὐδὲν οὔθʼ ὑφʼ ὑμῶν πείσομαι.",
        "1012":"ἀλλὰ κοινῇ συσταλέντες τοῦ μέλους ἀρξώμεθα.",
        "1013":"οὐ παρασκευαζόμεσθα",
        "1014":"τῶν πολιτῶν οὐδένʼ ὦνδρες",
        "1015":"φλαῦρον εἰπεῖν οὐδὲ ἕν.",
        "1016":"ἀλλὰ πολὺ τοὔμπαλιν πάντʼ ἀγαθὰ καὶ λέγειν",
        "1017":"καὶ δρᾶν· ἱκανὰ γὰρ τὰ κακὰ καὶ τὰ παρακείμενα.",
        "1018":"ἀλλʼ ἐπαγγελλέτω πᾶς ἀνὴρ καὶ γυνή,",
        "1019":"εἴ τις ἀργυρίδιον δεῖται",
        "1020":"λαβεῖν μνᾶς ἢ δύʼ ἢ τρεῖς,",
        "1021":"ὡς † πόλλʼ ἔσω ʼστὶν†",
        "1022":"κἄχομεν βαλλάντια.",
        "1023":"κἄν ποτʼ εἰρήνη φανῇ,",
        "1024":"ὅστις ἂν νυνὶ δανείσηται",
        "1025":"παρʼ ἡμῶν,",
        "1026":"ἃν λάβῃ μηκέτʼ ἀποδῷ.",
        "1027":"ἑστιᾶν δὲ μέλλομεν ξένους",
        "1028":"τινὰς Καρυστίους, ἄν-",
        "1029":"δρας καλούς τε κἀγαθούς.",
        "1030":"κἄστιν ἔτʼ ἔτνος τι· καὶ δελφάκιον ἦν τί μοι,",
        "1031":"καὶ τοῦτο τέθυχʼ, ὡς τὰ κρέʼ ἔδεσθʼ ἁπαλὰ καὶ καλά.",
        "1032":"ἥκετʼ οὖν εἰς ἐμοῦ τήμερον· πρῲ δὲ χρὴ",
        "1033":"τοῦτο δρᾶν λελουμένους αὔ-",
        "1034":"τούς τε καὶ τὰ παιδίʼ, εἶτʼ εἴσω βαδίζειν,",
        "1035":"μηδʼ ἐρέσθαι μηδένα,",
        "1036":"ἀλλὰ χωρεῖν ἄντικρυς",
        "1037":"ὥσπερ οἴκαδʼ εἰς ἑαυτῶν",
        "1038":"γεννικῶς, ὡς",
        "1039":"ἡ θύρα κεκλῄσεται.",
        "1040":"καὶ μὴν ἀπὸ τῆς Σπάρτης οἱδὶ πρέσβεις ἕλκοντες ὑπήνας",
        "1041":"χωροῦσʼ, ὥσπερ χοιροκομεῖον περὶ τοῖς μηροῖσιν ἔχοντες.",
        "1042":"ἄνδρες Λάκωνες πρῶτα μέν μοι χαίρετε,",
        "1043":"εἶτʼ εἴπαθʼ ἡμῖν πῶς ἔχοντες ἥκετε.",
        "1044":"τί δεῖ ποθʼ ὑμὲ πολλὰ μυσίδδειν ἔπη;",
        "1045":"ὁρῆν γὰρ ἔξεσθʼ ὡς ἔχοντες ἵκομες.",
        "1046":"βαβαί· νενεύρωται μὲν ἥδε συμφορὰ",
        "1047":"δεινῶς, †τεθερμῶσθαί γε† χεῖρον φαίνεται.",
        "1048":"ἄφατα. τί κα λέγοι τις; ἀλλʼ ὅπᾳ σέλει",
        "1049":"παντᾷ τις ἐλσὼν ἁμὶν εἰράναν σέτω.",
        "1050":"καὶ μὴν ὁρῶ καὶ τούσδε τοὺς αὐτόχθονας",
        "1051":"ὥσπερ παλαιστὰς ἄνδρας ἀπὸ τῶν γαστέρων",
        "1052":"θαἰμάτιʼ ἀποστέλλοντας· ὥστε φαίνεται",
        "1053":"ἀσκητικὸν τὸ χρῆμα τοῦ νοσήματος.",
        "1054":"τίς ἂν φράσεις ποῦʼ στιν ἡ Λυσιστράτη;",
        "1055":"ὡς ἄνδρες ἡμεῖς οὑτοιὶ τοιουτοιί.",
        "1056":"χαὔτη ξυνᾴδει χἠτέρα ταύτῃ νόσῳ.",
        "1057":"ἦ που πρὸς ὄρθρον σπασμὸς ὑμᾶς λαμβάνει;",
        "1058":"μὰ Δίʼ ἀλλὰ ταυτὶ δρῶντες ἐπιτετρίμμεθα.",
        "1059":"ὥστʼ εἴ τις ἡμᾶς μὴ διαλλάξει ταχύ,",
        "1060":"οὐκ ἔσθʼ ὅπως οὐ Κλεισθένη βινήσομεν.",
        "1061":"εἰ σωφρονεῖτε, θαἰμάτια λήψεσθʼ, ὅπως",
        "1062":"τῶν Ἑρμοκοπιδῶν μή τις ὑμᾶς ὄψεται.",
        "1063":"νὴ τὸν Δίʼ εὖ μέντοι λέγεις.",
        "1064":"ναὶ τὼ σιὼ",
        "1065":"παντᾷ γα. φέρε τὸ ἔσθος ἀμβαλώμεθα.",
        "1066":"ὢ χαίρετʼ ὦ Λάκωνες· αἰσχρά γʼ ἐπάθομεν.",
        "1067":"ὦ Πολυχαρείδα δεινά κʼ αὖ ʼπεπόνθεμες,",
        "1068":"ἄγε δὴ Λάκωνες αὔθʼ ἕκαστα χρὴ λέγειν.",
        "1069":"ἐπὶ τί πάρεστε δεῦρο;",
        "1070":"περὶ διαλλαγᾶν",
        "1071":"πρέσβεις.",
        "1072":"καλῶς δὴ λέγετε· χἠμεῖς τουτογί.",
        "1073":"ναὶ τὼ σιὼ κἂν λῆτε τὸν Λυσίστρατον.",
        "1074":"ἀλλʼ οὐδὲν ἡμᾶς, ὡς ἔοικε, δεῖ καλεῖν·",
        "1075":"αὐτὴ γάρ, ὡς ἤκουσεν, ἥδʼ ἐξέρχεται.",
        "1076":"χαῖρʼ ὦ πασῶν ἀνδρειοτάτη· δεῖ δὴ νυνί σε γενέσθαι",
        "1077":"δεινὴν δειλὴν ἀγαθὴν φαύλην σεμνὴν ἀγανὴν πολύπειρον·",
        "1078":"ὡς οἱ πρῶτοι τῶν Ἑλλήνων τῇ σῇ ληφθέντες ἴυγγι",
        "1079":"συνεχώρησάν σοι καὶ κοινῇ τἀγκλήματα πάντʼ ἐπέτρεψαν.",
        "1080":"ἀλλʼ οὐχὶ χαλεπὸν τοὔργον, εἰ λάβοι γέ τις",
        "1081":"ὀργῶντας ἀλλήλων τε μὴ ʼκπειρωμένους.",
        "1082":"τάχα δʼ εἴσομαι ʼγώ. ποῦ ʼστιν ἡ Διαλλαγή;",
        "1083":"πρόσαγε λαβοῦσα πρῶτα τοὺς Λακωνικούς,",
        "1084":"καὶ μὴ χαλεπῇ τῇ χειρὶ μηδʼ αὐθαδικῇ,",
        "1085":"μηδʼ ὥσπερ ἡμῶν ἅνδρες ἀμαθῶς τοῦτʼ ἔδρων,",
        "1086":"ἀλλʼ ὡς γυναῖκας εἰκός, οἰκείως πάνυ,",
        "1087":"ἢν μὴ διδῷ τὴν χεῖρα, τῆς σάθης ἄγε.",
        "1088":"ἴθι καὶ σὺ τούτους τοὺς Ἀθηναίους ἄγε,",
        "1089":"οὗ δʼ ἂν διδῶσι πρόσαγε τούτους λαβομένη.",
        "1090":"ἄνδρες Λάκωνες στῆτε παρʼ ἐμὲ πλησίον,",
        "1091":"ἐνθένδε δʼ ὑμεῖς, καὶ λόγων ἀκούσατε.",
        "1092":"ἐγὼ γυνὴ μέν εἰμι, νοῦς δʼ ἔνεστί μοι,",
        "1093":"αὐτὴ δʼ ἐμαυτῆς οὐ κακῶς γνώμης ἔχω,",
        "1094":"τοὺς δʼ ἐκ πατρός τε καὶ γεραιτέρων λόγους",
        "1095":"πολλοὺς ἀκούσασʼ οὐ μεμούσωμαι κακῶς.",
        "1096":"λαβοῦσα δʼ ὑμᾶς λοιδορῆσαι βούλομαι",
        "1097":"κοινῇ δικαίως, οἳ μιᾶς ἐκ χέρνιβος",
        "1098":"βωμοὺς περιρραίνοντες ὥσπερ ξυγγενεῖς",
        "1099":"Ὀλυμπίασιν, ἐν Πύλαις, Πυθοῖ ʽπόσους",
        "1100":"εἴποιμʼ ἂν ἄλλους, εἴ με μηκύνειν δέοι;ʼ",
        "1101":"ἐχθρῶν παρόντων βαρβάρων στρατεύματι",
        "1102":"Ἕλληνας ἄνδρας καὶ πόλεις ἀπόλλυτε.",
        "1103":"εἷς μὲν λόγος μοι δεῦρʼ ἀεὶ περαίνεται.",
        "1104":"ἐγὼ δʼ ἀπόλλυμαί γʼ ἀπεψωλημένος.",
        "1105":"εἶτʼ ὦ Λάκωνες, πρὸς γὰρ ὑμᾶς τρέψομαι,",
        "1106":"οὐκ ἴσθʼ ὅτʼ ἐλθὼν δεῦρο Περικλείδας ποτὲ",
        "1107":"ὁ Λάκων Ἀθηναίων ἱκέτης καθέζετο",
        "1108":"ἐπὶ τοῖσι βωμοῖς ὠχρὸς ἐν φοινικίδι",
        "1109":"στρατιὰν προσαιτῶν; ἡ δὲ Μεσσήνη τότε",
        "1110":"ὑμῖν ἐπέκειτο χὠ θεὸς σείων ἅμα.",
        "1111":"ἐλθὼν δὲ σὺν ὁπλίταισι τετρακισχιλίοις",
        "1112":"Κίμων ὅλην ἔσωσε τὴν Λακεδαίμονα.",
        "1113":"ταυτὶ παθόντες τῶν Ἀθηναίων ὕπο",
        "1114":"δῃοῦτε χώραν, ἧς ὑπʼ εὖ πεπόνθατε;",
        "1115":"ἀδικοῦσιν οὗτοι νὴ Δίʼ ὦ Λυσιστράτη.",
        "1116":"ἀδικίομες· ἀλλʼ ὁ πρωκτὸς ἄφατον ὡς καλός.",
        "1117":"ὑμᾶς δʼ ἀφήσειν τοὺς Ἀθηναίους μʼ οἴει;",
        "1118":"οὐκ ἴσθʼ ὅθʼ ὑμᾶς οἱ Λάκωνες αὖθις αὖ",
        "1119":"κατωνάκας φοροῦντας ἐλθόντες δορὶ",
        "1120":"πολλοὺς μὲν ἄνδρας Θετταλῶν ἀπώλεσαν,",
        "1121":"πολλοὺς δʼ ἑταίρους Ἱππίου καὶ ξυμμάχους,",
        "1122":"ξυνεκμαχοῦντες τῇ τόθʼ ἡμέρᾳ μόνοι,",
        "1123":"κἠλευθέρωσαν κἀντὶ τῆς κατωνάκης",
        "1124":"τὸν δῆμον ὑμῶν χλαῖναν ἠμπέσχον πάλιν;",
        "1125":"οὔπα γυναῖκʼ ὄπωπα χαϊωτεραν.",
        "1126":"ἐγὼ δὲ κύσθον γʼ οὐδέπω καλλίονα.",
        "1127":"τί δῆθʼ υπηργμένων γε πολλῶν κἀγαθῶν",
        "1128":"μάχεσθε κοὐ παύεσθε τῆς μοχθηρίας;",
        "1129":"τί δʼ οὐ διηλλάγητε; φέρε τί τοὐμποδών;",
        "1130":"ἁμές γε λῶμες, αἴ τις ἁμὶν τὤγκυκλον",
        "1131":"λῇ τοῦτʼ ἀποδόμεν.",
        "1132":"ποῖον ὦ τᾶν;",
        "1133":"μὰ τὸν Ποσειδῶ τοῦτο μέν γʼ οὐ δράσετε.",
        "1134":"ἄφετʼ ὦγάθʼ αὐτοῖς.",
        "1135":"κᾆτα τίνα κινήσομεν;",
        "1136":"ἕτερόν γʼ ἀπαιτεῖτʼ ἀντὶ τούτου χωρίον.",
        "1137":"τὸ δεῖνα τοίνυν παράδοθʼ ἡμῖν τουτονὶ",
        "1138":"κόλπον τὸν ὄπισθεν καὶ τὰ Μεγαρικὰ σκέλη.",
        "1139":"οὐ τὼ σιὼ οὐχὶ πάντα γʼ ὦ λισσάνιε.",
        "1140":"ἐᾶτε, μηδὲν διαφέρου περὶ σκελοῖν.",
        "1141":"ἤδη γεωργεῖν γυμνὸς ἀποδὺς βούλομαι.",
        "1142":"ἐγὼ δὲ κοπραγωγεῖν γα †πρῶτα† ναὶ τὼ σιώ.",
        "1143":"ἐπὴν διαλλαγῆτε, ταῦτα δράσετε.",
        "1144":"ἀλλʼ εἰ δοκεῖ δρᾶν ταῦτα, βουλεύσασθε καὶ",
        "1145":"τοῖς ξυμμάχοις ἐλθόντες ἀνακοινώσατε.",
        "1146":"ποίοισιν ὦ τᾶν ξυμμάχοις; ἐστύκαμεν.",
        "1147":"οὐ ταὐτὰ δόξει τοῖσι συμμάχοισι νῷν",
        "1148":"βινεῖν ἅπασιν;",
        "1149":"τοῖσι γῶν ναὶ τὼ σιὼ",
        "1150":"ἁμοῖσι.",
        "1151":"καὶ γὰρ ναὶ μὰ Δία Καρυστίοις.",
        "1152":"καλῶς λέγετε. νῦν οὖν ὅπως ἁγνεύσετε,",
        "1153":"ὅρκους δʼ ἐκεῖ καὶ πίστιν ἀλλήλοις δότε.",
        "1154":"κἄπειτα τὴν αὑτοῦ γυναῖχʼ ὑμῶν λαβὼν",
        "1155":"ἄπεισʼ ἕκαστος.",
        "1156":"ἀλλʼ ἴωμεν ὡς τάχος.",
        "1157":"ἄγʼ ὅπᾳ τυ λῇς.",
        "1158":"χλανιδίων καὶ ξυστίδων καὶ",
        "1159":"χρυσίων, ὅσʼ ἐστί μοι,",
        "1160":"οὐ φθόνος ἔνεστί μοι πᾶσι παρέχειν φέρειν",
        "1161":"τοῖς παισίν, ὁπόταν τε θυγάτηρ τινὶ κανηφορῇ.",
        "1162":"πᾶσιν ὑμῖν λέγω λαμβάνειν τῶν ἐμῶν",
        "1163":"χρημάτων νῦν ἔνδοθεν, καὶ",
        "1164":"μηδὲν οὕτως εὖ σεσημάν-",
        "1165":"θαι τὸ μὴ οὐχὶ",
        "1166":"τοὺς ῥύπους ἀνασπάσαι,",
        "1167":"χἄττʼ ἂν ἔνδον ᾖ φορεῖν.",
        "1168":"ὄψεται δʼ οὐδὲν σκοπῶν, εἰ",
        "1169":"μή τις ὑμῶν",
        "1170":"ὀξύτερον ἐμοῦ βλέπει. \n ",
        "1171":"εἰ δέ τῳ μὴ σῖτος ὑμῶν",
        "1172":"ἔστι, βόσκει δʼ οἰκέτας καὶ",
        "1173":"σμικρὰ πολλὰ παιδία,",
        "1174":"ἔστι παρʼ ἐμοῦ λαβεῖν πυρίδια λεπτὰ μέν,",
        "1175":"ὁ δʼ ἄρτος ἀπὸ χοίνικος ἰδεῖν μάλα νεανίας.",
        "1176":"ὅστις οὖν βούλεται τῶν πενήτων ἴτω",
        "1177":"εἰς ἐμοῦ σάκκους ἔχων καὶ",
        "1178":"κωρύκους, ὡς λήψεται πυ-",
        "1179":"ρούς· ὁ Μανῆς δʼ",
        "1180":"οὑμὸς αὐτοῖς ἐμβαλεῖ.",
        "1181":"πρός γε μέντοι τὴν θύραν",
        "1182":"προαγορεύω μὴ βαδίζειν",
        "1183":"εὐλαβεῖσθαι τὴν κύνα.",
        "1184":"ἄνοιγε τὴν θύραν· παραχωρεῖν οὐ θέλεις;",
        "1185":"ὑμεῖς τί κάθησθε; μῶν ἐγὼ τῇ λαμπάδι",
        "1186":"ὑμᾶς κατακαύσω; φορτικὸν τὸ χωρίον.",
        "1187":"οὐκ ἂν ποιήσαιμʼ. εἰ δὲ πάνυ δεῖ τοῦτο δρᾶν,",
        "1188":"ὑμῖν χαρίσασθαι, προσταλαιπωρήσομεν.",
        "1189":"χἠμεῖς γε μετὰ σοῦ ξυνταλαιπωρήσομεν.",
        "1190":"οὐκ ἄπιτε; κωκύσεσθε τὰς τρίχας μακρά.",
        "1191":"οὐκ ἄπιθʼ, ὅπως ἂν οἱ Λάκωνες ἔνδοθεν",
        "1192":"καθʼ ἡσυχίαν ἀπίωσιν εὐωχημένοι;",
        "1193":"οὔπω τοιοῦτον συμπόσιον ὄπωπʼ ἐγώ.",
        "1194":"ἦ καὶ χαρίεντες ἦσαν οἱ Λακωνικοί·",
        "1195":"ἡμεῖς δʼ ἐν οἴνῳ συμπόται σοφώτατοι.",
        "1196":"ὀρθῶς γʼ, ὁτιὴ νήφοντες οὐχ ὑγιαίνομεν·",
        "1197":"ἢν τοὺς Ἀθηναίους ἐγὼ πείσω λέγων,",
        "1198":"μεθύοντες ἀεὶ πανταχοῖ πρεσβεύσομεν.",
        "1199":"νῦν μὲν γὰρ ὅταν ἔλθωμεν ἐς Λακεδαίμονα",
        "1200":"νήφοντες, εὐθὺς βλέπομεν ὅ τι ταράξομεν·",
        "1201":"ὥσθʼ ὅ τι μὲν ἂν λέγωσιν οὐκ ἀκούομεν,",
        "1202":"ἃ δʼ οὐ λέγουσι, ταῦθʼ ὑπονενοήκαμεν,",
        "1203":"ἀγγέλλομεν δʼ οὐ ταὐτὰ τῶν αὐτῶν πέρι.",
        "1204":"νυνὶ δʼ ἅπαντʼ ἤρεσκεν· ὥστʼ εἰ μέν γέ τις",
        "1205":"ᾄδοι Τελαμῶνος, Κλειταγόρας ᾄδειν δέον,",
        "1206":"ἐπῃνέσαμεν ἂν καὶ προσεπιωρκήσαμεν.",
        "1207":"ἀλλʼ οὑτοιὶ γὰρ αὖθις ἔρχονται πάλιν",
        "1208":"ἐς ταὐτόν. οὐκ ἐρρήσετʼ ὦ μαστιγίαι;",
        "1209":"νὴ τὸν Δίʼ ὡς ἤδη γε χωροῦσʼ ἔνδοθεν.",
        "1210":"ὦ Πολυχαρείδα λαβὲ τὰ φυσατήρια,",
        "1211":"ἵνʼ ἐγὼ διποδιάξω τε κἀείσω καλὸν",
        "1212":"ἐς τὼς Ἀσαναίως τε † καὶ ἐς ἡμᾶς ἅμα †.",
        "1213":"λαβὲ δῆτα τὰς φυσαλλίδας πρὸς τῶν θεῶν,",
        "1214":"ὡς ἥδομαί γʼ ὑμᾶς ὁρῶν ὀρχουμένους.",
        "1215":"ὅρμαον",
        "1216":"τὼς κυρσανίως ὦ Μναμοΰνα",
        "1217":"τάν τʼ ἐμὰν Μῶαν, ἅτις",
        "1218":"οἶδεν ἁμὲ τώς τʼ Ἀσαναίως,",
        "1219":"ὅκα τοὶ μὲν ἐπʼ Ἀρταμιτίῳ",
        "1220":"πρὤκροον σιοείκελοι",
        "1221":"ποττὰ κᾶλα τὼς Μήδως τʼ ἐνίκων,",
        "1222":"ἁμὲ δʼ αὖ Λεωνίδας",
        "1223":"ἆγεν ᾇπερ τὼς κάπρως",
        "1224":"θάγοντας οἰῶ τὸν ὀδόντα·",
        "1225":"πολὺς δʼ ἀμφὶ τὰς γένυας ἀφρὸς † ἤνσει †,",
        "1226":"πολὺς δʼ ἁμᾷ καττῶν σκελῶν ἀφρὸς ἵετο.",
        "1227":"ἦν γὰρ τὤνδρες οὐκ ἐλάσσως",
        "1228":"τᾶς ψάμμας τοὶ Πέρσαι.",
        "1229":"ἀγροτέρα σηροκτόνε",
        "1230":"μόλε δεῦρο παρσένε σιὰ",
        "1231":"ποττὰς σπονδάς,",
        "1232":"ὡς συνέχῃς πολὺν ἁμὲ χρόνον.",
        "1233":"νῦν δʼ αὖ φιλία τʼ αἰὲς εὔπορος εἴη",
        "1234":"ταῖς συνθήκαις,",
        "1235":"καὶ τᾶν αἱμυλᾶν ἀλωπέκων παυσαίμεθα.",
        "1236":"ὢ δεῦρʼ ἴθι δεῦρʼ ὦ",
        "1237":"κυναγὲ παρσένε.",
        "1238":"ἄγε νυν ἐπειδὴ τἄλλα πεποίηται καλῶς,",
        "1239":"ἀπάγεσθε ταύτας ὦ Λάκωνες, τάσδε τε",
        "1240":"ὑμεῖς· ἀνὴρ δὲ παρὰ γυναῖκα καὶ γυνὴ",
        "1241":"στήτω παρʼ ἄνδρα, κᾆτʼ ἐπʼ ἀγαθαῖς συμφοραῖς",
        "1242":"ὀρχησάμενοι θεοῖσιν εὐλαβώμεθα",
        "1243":"τὸ λοιπὸν αὖθις μὴ ʼξαμαρτάνειν ἔτι.",
        "1244":"πρόσαγε χορόν, ἔπαγε δὲ Χάριτας,",
        "1245":"ἐπὶ δὲ κάλεσον Ἄρτεμιν,",
        "1246":"ἐπὶ δὲ δίδυμον ἀγέχορον",
        "1247":"Ἰήιον",
        "1248":"εὔφρονʼ, ἐπὶ δὲ Νύσιον,",
        "1249":"ὃς μετὰ μαινάσι Βάκχιος ὄμμασι δαίεται,",
        "1250":"Δία τε πυρὶ φλεγόμενον, ἐπί τε",
        "1251":"πότνιαν ἄλοχον ὀλβίαν·",
        "1252":"εἶτα δὲ δαίμονας, οἷς ἐπιμάρτυσι",
        "1253":"χρησόμεθʼ οὐκ ἐπιλήσμοσιν",
        "1254":"Ἡσυχίας πέρι τῆς ἀγανόφρονος,",
        "1255":"ἣν ἐποίησε θεὰ Κύπρις.",
        "1256":"ἀλαλαὶ ἰὴ παιήων·",
        "1257":"αἴρεσθʼ ἄνω ἰαί,",
        "1258":"ὡς ἐπὶ νίκῃ ἰαί.",
        "1259":"εὐοῖ εὐοῖ, εὐαί εὐαί. \n ",
        "1260":"πρόφαινε δὴ σὺ Μοῦσαν ἐπὶ νέᾳ νέαν.",
        "1261":"Ταΰγετον αὖτʼ ἐραννὸν ἐκλιπῶα",
        "1262":"Μῶα μόλε Λάκαινα πρεπτὸν ἁμὶν",
        "1263":"κλέωα τὸν Ἀμύκλαις σιὸν",
        "1264":"καὶ χαλκίοικον Ἀσάναν,",
        "1265":"Τυνδαρίδας τʼ ἀγασώς,",
        "1266":"τοὶ δὴ πὰρ Εὐρώταν ψιάδδοντι.",
        "1267":"εἶα μάλʼ ἔμβη",
        "1268":"ὢ εἶα κοῦφα πάλλων,",
        "1269":"ὡς Σπάρταν ὑμνίωμες,",
        "1270":"τᾷ σιῶν χοροὶ μέλοντι",
        "1271":"καὶ ποδῶν κτύπος,",
        "1272":"ᾇ τε πῶλοι ταὶ κόραι",
        "1273":"πὰρ τὸν Εὐρωταν",
        "1274":"ἀμπάλλοντι πυκνὰ ποδοῖν",
        "1275":"ἀγκονίωαι,",
        "1276":"ταὶ δὲ κόμαι σείονθʼ ᾇπερ Βακχᾶν",
        "1277":"θυρσαδδωᾶν καὶ παιδδωᾶν.",
        "1278":"ἁγεῖται δʼ ἁ Λήδας παῖς",
        "1279":"ἁγνὰ χοραγὸς εὐπρεπής.",
        "1280":"ἀλλʼ ἄγε κόμαν παραμπύκιδδε χερί, ποδοῖν τε πάδη",
        "1281":"ᾇ τις ἔλαφος· κρότον δʼ ἁμᾷ ποίει χορωφελήταν.",
        "1282":"καὶ τὰν σιὰν δʼ αὖ τὰν κρατίσταν Χαλκίοικον ὕμνει τὰν\n\t\t\t\t\t\t\tπάμμαχον."
    },
    "work":"lysistrata",
    "meta":"line",
    "original-urn":"urn:cts:greekLit:tlg0019.tlg007.perseus-grc2",
    "edition":"Perseus:bib:oclc,10582150, Aristophanes. Aristophanes\n                    Comoediae, ed. F.W. Hall and W.M. Geldart, vol. 2. F.W. Hall and W.M. Geldart.\n                    Oxford. Clarendon Press, Oxford. 1907.",
    "urn":"urn:cts:greekLit:tlg0019.tlg007.perseus-grc2-simple",
    "author":"aristophanes",
    "credit":"PDL"
}