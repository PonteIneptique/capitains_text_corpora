{
    "text":{
        "0":"\n \n οἳ μὲν γὰρ Δρακάνῳ σʼ, οἳ δʼ Ἰκάρῳ ἠνεμοέσσῃ ",
        "1":"φάσʼ, οἳ δʼ ἐν Νάξῳ, δῖον γένος, εἰραφιῶτα, ",
        "2":"οἳ δέ σʼ ἐπʼ Ἀλφειῷ ποταμῷ βαθυδινήεντι ",
        "3":"κυσαμένην Σεμέλην τεκέειν Διὶ τερπικεραύνῳ· ",
        "4":"ἄλλοι δʼ ἐν Θήβῃσιν, ἄναξ, σε λέγουσι γενέσθαι, ",
        "5":"ψευδόμενοι· σὲ δʼ ἔτικτε πατὴρ ἀνδρῶν τε θεῶν τε ",
        "6":"πολλὸν ἀπʼ ἀνθρώπων, κρύπτων λευκώλενον Ἥρην. ",
        "7":"ἔστι δέ τις Νύση, ὕπατον ὄρος, ἀνθέον ὕλῃ, ",
        "8":"τηλοῦ Φοινίκης, σχεδὸν Αἰγύπτοιο ῥοάων, ",
        "9":"καί οἱ ἀναστήσουσιν ἀγάλματα πόλλʼ ἐνὶ νηοῖς. ",
        "10":"ὣς δὲ τὰ μὲν τρία, σοὶ πάντως τριετηρίσιν αἰεὶ ",
        "11":"ἄνθρωποι ῥέξουσι τεληέσσας ἑκατόμβας.",
        "12":"\n ἦ καὶ κυανέῃσιν ἐπʼ ὀφρύσι νεῦσε Κρονίων· ",
        "13":"ἀμβρόσιαι δʼ ἄρα χαῖται ἐπερρώσαντο ἄνακτος ",
        "14":"κρατὸς ἀπʼ ἀθανάτοιο· μέγαν δʼ ἐλέλιξεν Ὄλυμπον. ",
        "15":"ὣς εἰπὼν ἐπένευσε καρήατι μητίετα Ζεύς.",
        "16":"\n ἵληθʼ, εἰραφιῶτα, γυναιμανές· οἱ δέ σʼ ἀοιδοὶ ",
        "17":"ᾁδομεν ἀρχόμενοι λήγοντές τʼ· οὐδέ πῃ ἔστι ",
        "18":"σεῖʼ ἐπιληθομένῳ ἱερῆς μεμνῆσθαι ἀοιδῆς. ",
        "19":"καὶ σὺ μὲν οὕτω χαῖρε, Διώνυσʼ εἰραφιῶτα, ",
        "20":"σὺν μητρὶ Σεμέλῃ, ἥν περ καλέουσι Θυώνην. "
    },
    "work":"hymn 1 to dionysus",
    "meta":"line",
    "original-urn":"urn:cts:greekLit:tlg0013.tlg001.perseus-grc2",
    "edition":"\n           Hymni Homerici, creator; Hesiod, creator; Homer, creator; Evelyn-White, Hugh G. (Hugh Gerard), d. 1924, editor; Evelyn-White, Hugh G. (Hugh Gerard), d. 1924, translator",
    "urn":"urn:cts:greekLit:tlg0013.tlg001.perseus-grc2-simple",
    "author":"homeric hymns",
    "credit":"PDL"
}