{
    "meta":"line",
    "author":"aeschylus",
    "credit":"OpenGreekAndLatin",
    "urn":"urn:cts:greekLit:tlg0085.tlg006.opp-grc3-simple",
    "text":{
        "0":"Ἑρμῆ χθόνιε, πατρῷ᾽ ἐποπτεύων κράτη,",
        "1":"σωτὴρ γενοῦ μοι ξύμμαχός τ᾽ αἰτουμένῳ:",
        "2":"ἥκω γὰρ ἐς γῆν τήνδε καὶ κατέρχομαι.",
        "3":"τύμβου δ᾽ ἐπ᾽ ὄχθῳ τῷδε κηρύσσω πατρὶ",
        "4":"κλύειν, ἀκοῦσαι . . .",
        "5":"\n \n ",
        "6":". . . πλόκαμον Ἰνάχῳ θρεπτήριον.",
        "7":"τὸν δεύτερον δὲ τόνδε πενθητήριον",
        "9":"οὐ γὰρ παρὼν ᾤμωξα σόν, πάτερ, μόρον",
        "10":"οὐδ᾽ ἐξέτεινα χεῖρ᾽ ἐπ᾽ ἐκφορᾷ νεκροῦ.",
        "12":"<ἔα.> τί χρῆμα λεύσσω; τίς ποθ᾽ ἥδ᾽ ὁμήγυρις",
        "13":"στείχει γυναικῶν φάρεσιν μελαγχίμοις",
        "14":"πρέπουσα; ποίᾳ ξυμφορᾷ προσεικάσω;",
        "15":"πότερα δόμοισι πῆμα προσκυρεῖ νέον;",
        "16":"ἢ πατρὶ τὠμῷ τάσδ᾽ ἐπεικάσας τύχω",
        "17":"χοὰς φερούσας νερτέροις μειλίγματα;",
        "18":"οὐδέν ποτ᾽ ἄλλο: καὶ γὰρ Ἠλέκτραν δοκῶ",
        "19":"στείχειν ἀδελφὴν τὴν ἐμὴν πένθει λυγρῷ",
        "20":"πρέπουσαν. ὦ Ζεῦ, δός με τείσασθαι μόρον",
        "21":"πατρός, γενοῦ δὲ σύμμαχος θέλων ἐμοί.",
        "22":"Πυλάδη, σταθῶμεν ἐκποδών, ὡς ἂν σαφῶς",
        "23":"μάθω γυναικῶν ἥτις ἥδε προστροπή.",
        "24":"ἰαλτὸς ἐκ δόμων ἔβαν",
        "25":"χοὰς προπομπὸς ὀξύχειρι σὺν κτύπῳ.",
        "26":"πρέπει παρηὶς φοινίοις ἀμυγμοῖς",
        "27":"ὄνυχος ἄλοκι νεοτόμῳ,",
        "28":"δι᾽ αἰῶνος δ᾽ ἰυγμοῖσι βόσκεται κέαρ.",
        "29":"λινοφθόροι δ᾽ ὑφασμάτων",
        "30":"λακίδες ἔφλαδον ὑπ᾽ ἄλγεσιν,",
        "31":"προστέρνοι στολμοὶ",
        "32":"πέπλων ἀγελάστοις",
        "33":"ξυμφοραῖς πεπληγμένων.",
        "34":"τορὸς γὰρ ὀρθόθριξ φόβος,",
        "35":"δόμων ὀνειρόμαντις, ἐξ ὕπνου κότον",
        "36":"πνέων, ἀωρόνυκτον ἀμβόαμα",
        "37":"μυχόθεν ἔλακε περὶ φόβῳ,",
        "38":"γυναικείοισιν ἐν δώμασιν βαρὺς πίτνων.",
        "39":"κριταί <τε> τῶνδ᾽ ὀνειράτων",
        "40":"θεόθεν ἔλακον ὑπέγγυοι",
        "41":"μέμφεσθαι τοὺς γᾶς",
        "42":"νέρθεν περιθύμως",
        "43":"τοῖς κτανοῦσί τ᾽ ἐγκοτεῖν.",
        "44":"τοιάνδε χάριν ἀχάριτον ἀπότροπον κακῶν,",
        "45":"ἰὼ γαῖα μαῖα,",
        "46":"μωμένα μ᾽ ἰάλλει",
        "47":"δύσθεος γυνά. φοβοῦ-",
        "48":"μαι δ᾽ ἔπος τόδ᾽ ἐκβαλεῖν.",
        "49":"τί γὰρ λύτρον πεσόντος αἵματος πέδοι;",
        "50":"ἰὼ πάνοιζυς ἑστία,",
        "51":"ἰὼ κατασκαφαὶ δόμων.",
        "52":"ἀνήλιοι βροτοστυγεῖς",
        "53":"δνόφοι καλύπτουσι δόμους",
        "54":"δεσποτῶν θανάτοισι.",
        "55":"σέβας δ᾽ ἄμαχον ἀδάματον ἀπόλεμον τὸ πρὶν",
        "56":"δι᾽ ὤτων φρενός τε",
        "57":"δαμίας περαῖνον",
        "58":"νῦν ἀφίσταται. φοβεῖ-",
        "59":"ται δέ τις. τὸ δ᾽ εὐτυχεῖν,",
        "60":"τόδ᾽ ἐν βροτοῖς θεός τε καὶ θεοῦ πλέον.",
        "61":"ῥοπὴ δ᾽ ἐπισκοπεῖ δίκας",
        "62":"ταχεῖα τοὺς μὲν ἐν φάει,",
        "63":"τὰ δ᾽ ἐν μεταιχμίῳ σκότου",
        "64":"μένει χρονίζοντας ἄχη [βρύει ],",
        "65":"τοὺς δ᾽ ἄκραντος ἔχει νύξ.",
        "66":"δι᾽ αἵματ᾽ ἐκποθένθ᾽ ὑπὸ χθονὸς τροφοῦ",
        "67":"τίτας φόνος πέπηγεν οὐ διαρρύδαν.",
        "68":"διαλγὴς <δ᾽> ἄτα διαφέρει",
        "69":"τὸν αἴτιον παναρκέτας νόσου βρύειν.",
        "70":"θιγόντι δ᾽ οὔτι νυμφικῶν ἑδωλίων",
        "71":"ἄκος, πόροι τε πάντες ἐκ μιᾶς ὁδοῦ",
        "72":"διαίνοντες τὸν χερομυσῆ",
        "73":"†φόνον καθαίροντες ἴθυσαν ἄταν †.",
        "74":"ἐμοὶ δ᾽ ???ἀνάγκαν γὰρ ἀμφίπτολιν",
        "75":"θεοὶ προσήνεγκαν: ???ἐκ γὰρ οἴκων",
        "76":"πατρῴων δούλιόν <μ᾽> ἐσᾶγον αἶσαν,???",
        "77":"δίκαια καὶ μὴ δίκαια",
        "78":"πρέποντ᾽ <ἀπ᾽> ἀρχᾶς βίου",
        "79":"βίᾳ φρενῶν αἰνέσαι πικρὸν",
        "80":"στύγος κρατούσῃ. δακρύω δ᾽ ὑφ᾽ εἱμάτων",
        "81":"ματαίοισι δεσποτᾶν",
        "82":"τύχαις, κρυφαίοις πένθεσιν παχνουμένη.",
        "83":"δμωαὶ γυναῖκες, δωμάτων εὐθήμονες,",
        "84":"ἐπεὶ πάρεστε τῆσδε προστροπῆς ἐμοὶ",
        "85":"πομποί, γένεσθε τῶνδε σύμβουλοι πέρι:",
        "86":"τί φῶ χέουσα τάσδε κηδείους χοάς;",
        "87":"πῶς εὔφρον᾽ εἴπω, πῶς κατεύξομαι πατρί;",
        "88":"πότερα λέγουσα παρὰ φίλης φίλῳ φέρειν",
        "89":"γυναικὸς ἀνδρί, τῆς ἐμῆς μητρὸς πάρα;",
        "90":"τῶνδ᾽ οὐ πάρεστι θάρσος, οὐδ᾽ ἔχω τί φῶ,",
        "91":"χέουσα τόνδε πέλανον ἐν τύμβῳ πατρός.",
        "92":"ἢ τοῦτο φάσκω τοὔπος, ὡς νόμος βροτοῖς,",
        "93":"ἔσθλ᾽ ἀντιδοῦναι τοῖσι πέμπουσιν τάδε",
        "94":"στέφη, δόσιν γε τῶν κακῶν ἐπαξίαν;",
        "95":"ἢ σῖγ᾽ ἀτίμως, ὥσπερ οὖν ἀπώλετο",
        "96":"πατήρ, τάδ᾽ ἐκχέασα, γάποτον χύσιν,",
        "97":"στείχω καθάρμαθ᾽ ὥς τις ἐκπέμψας πάλιν",
        "98":"δικοῦσα τεῦχος ἀστρόφοισιν ὄμμασιν;",
        "99":"τῆσδ᾽ ἐστὲ βουλῆς, ὦ φίλαι, μεταίτιαι:",
        "100":"κοινὸν γὰρ ἔχθος ἐν δόμοις νομίζομεν.",
        "101":"μὴ κεύθετ᾽ ἔνδον καρδίας φόβῳ τινός.",
        "102":"τὸ μόρσιμον γὰρ τόν τ᾽ ἐλεύθερον μένει",
        "103":"καὶ τὸν πρὸς ἄλλης δεσποτούμενον χερός.",
        "104":"λέγοις ἄν, εἴ τι τῶνδ᾽ ἔχοις ὑπέρτερον.",
        "105":"αἰδουμένη σοι βωμὸν ὡς τύμβον πατρὸς",
        "106":"λέξω, κελεύεις γάρ, τὸν ἐκ φρενὸς λόγον.",
        "107":"λέγοις ἄν, ὥσπερ ᾐδέσω τάφον πατρός.",
        "108":"φθέγγου χέουσα κεδνὰ τοῖσιν εὔφροσιν.",
        "109":"τίνας δὲ τούτους τῶν φίλων προσεννέπω;",
        "110":"πρῶτον μὲν αὑτὴν χὤστις Αἴγισθον στυγεῖ.",
        "111":"ἐμοί τε καὶ σοί τἄρ᾽ ἐπεύξομαι τάδε;",
        "112":"αὐτὴ σὺ ταῦτα μανθάνουσ᾽ ἤδη φράσαι.",
        "113":"τίν᾽ οὖν ἔτ᾽ ἄλλον τῇδε προστιθῶ στάσει;",
        "114":"μέμνησ᾽ Ὀρέστου, κεἰ θυραῖός ἐσθ᾽ ὅμως.",
        "115":"εὖ τοῦτο, κἀφρένωσας οὐχ ἥκιστά με.",
        "116":"τοῖς αἰτίοις νῦν τοῦ φόνου μεμνημένη???",
        "117":"τί φῶ; δίδασκ᾽ ἄπειρον ἐξηγουμένη.",
        "118":"ἐλθεῖν τιν᾽ αὐτοῖς δαίμον᾽ ἢ βροτῶν τινα???",
        "119":"πότερα δικαστὴν ἢ δικηφόρον λέγεις;",
        "120":"ἅπλῶς τι φράζουσ᾽, ὅστις ἀνταποκτενεῖ.",
        "121":"καὶ ταῦτά μοὐστὶν εὐσεβῆ θεῶν πάρα;",
        "122":"πῶς δ᾽ οὐ τὸν ἐχθρὸν ἀνταμείβεσθαι κακοῖς;",
        "123":"κῆρυξ μέγιστε τῶν ἄνω τε καὶ κάτω,",
        "124":"<ἄρηξον,> Ἑρμῆ χθόνιε, κηρύξας ἐμοί,",
        "125":"τοὺς γῆς ἔνερθε δαίμονας κλύειν ἐμὰς",
        "126":"εὐχάς, πατρῴων δωμάτων ἐπισκόπους,",
        "127":"καὶ γαῖαν αὐτήν, ἣ τὰ πάντα τίκτεται,",
        "128":"θρέψασά τ᾽ αὖθις τῶνδε κῦμα λαμβάνει:",
        "129":"κἀγὼ χέουσα τάσδε χέρνιβας βροτοῖς",
        "130":"λέγω καλοῦσα πατέρ᾽, “ἐποίκτιρόν τ᾽ ἐμὲ",
        "131":"φίλον τ᾽ Ὀρέστην: †πῶς ἀνάξομεν δόμοις.",
        "132":"πεπραμένοι γὰρ νῦν γέ πως ἀλώμεθα",
        "133":"πρὸς τῆς τεκούσης, ἄνδρα δ᾽ ἀντηλλάξατο",
        "134":"Αἴγισθον, ὅσπερ σοῦ φόνου μεταίτιος.",
        "135":"κἀγὼ μὲν ἀντίδουλος: ἐκ δὲ χρημάτων",
        "136":"φεύγων Ὀρέστης ἐστίν, οἱ δ᾽ ὑπερκόπως",
        "137":"ἐν τοῖσι σοῖς πόνοισι χλίουσιν μέγα.",
        "138":"ἐλθεῖν δ᾽ Ὀρέστην δεῦρο σὺν τύχῃ τινὶ",
        "139":"κατεύχομαί σοι, καὶ σὺ κλῦθί μου, πάτερ:",
        "140":"αὐτῇ τέ μοι δὸς σωφρονεστέραν πολὺ",
        "141":"μητρὸς γενέσθαι χεῖρά τ᾽ εὐσεβεστέραν.",
        "142":"ἡμῖν μὲν εὐχὰς τάσδε, τοῖς δ᾽ ἐναντίοις",
        "143":"λέγω φανῆναί σου, πάτερ, τιμάορον,",
        "144":"καὶ τοὺς κτανόντας ἀντικατθανεῖν δίκῃ. ”",
        "145":"ταῦτ᾽ ἐν μέσῳ τίθημι τῆς καλῆς ἀρᾶς,",
        "146":"κείνοις λέγουσα τήνδε τὴν κακὴν ἀράν:",
        "147":"“ἡμῖν δὲ πομπὸς ἴσθι τῶν ἐσθλῶν ἄνω,",
        "148":"σὺν θεοῖσι καὶ γῇ καὶ δίκῃ νικηφόρῳ.”",
        "149":"τοιαῖσδ᾽ ἐπ᾽ εὐχαῖς τάσδ᾽ ἐπισπένδω χοάς.",
        "150":"ὑμᾶς δὲ κωκυτοῖς ἐπανθίζειν νόμος,",
        "151":"παιᾶνα τοῦ θανόντος ἐξαυδωμένας.",
        "152":"ἵετε δάκρυ καναχὲς ὀλόμενον",
        "153":"ὀλομένῳ δεσπότᾳ,",
        "154":"πρὸς ἔρυμα τόδε κακῶν, κεδνῶν τ᾽",
        "155":"ἀπότροπον ἄγος ἀπεύχετον",
        "156":"κεχυμένων χοᾶν. κλύε δέ μοι, κλύε,",
        "157":"σέβας ὦ δέσποτ᾽, ἐξ ἀμαυρᾶς φρενός.",
        "158":"ὀτοτοτοτοτοτοτοῖ,",
        "159":"ἴτω τις δορυ-",
        "160":"σθενὴς ἀνήρ, ἀναλυτὴρ δόμων,",
        "161":"Σκυθικά τ᾽ ἐν χεροῖν παλίντον᾽",
        "162":"ἐν ἔργῳ βέλη ʼπιπάλλων Ἄρης",
        "163":"σχέδιά τ᾽ αὐτόκωπα νωμῶν ξίφη.",
        "164":"ἔχει μὲν ἤδη γαπότους χοὰς πατήρ:",
        "165":"νέου δὲ μύθου τοῦδε κοινωνήσατε.",
        "166":"λέγοις ἄν: ὀρχεῖται δὲ καρδία φόβῳ.",
        "167":"ὁρῶ τομαῖον τόνδε βόστρυχον τάφῳ.",
        "168":"τίνος ποτ᾽ ἀνδρός, ἢ βαθυζώνου κόρης;",
        "169":"εὐξύμβολον τόδ᾽ ἐστὶ παντὶ δοξάσαι.",
        "170":"πῶς οὖν; παλαιὰ παρὰ νεωτέρας μάθω.",
        "171":"οὐκ ἔστιν ὅστις πλὴν ἐμοῦ κείραιτό νιν.",
        "172":"ἐχθροὶ γὰρ οἷς προσῆκε πενθῆσαι τριχί.",
        "173":"καὶ μὴν ὅδ᾽ ἐστὶ κάρτ᾽ ἰδεῖν ὁμόπτερος.",
        "174":"ποίαις ἐθείραις; τοῦτο γὰρ θέλω μαθεῖν.",
        "175":"αὐτοῖσιν ἡμῖν κάρτα προσφερὴς ἰδεῖν.",
        "176":"μῶν οὖν Ὀρέστου κρύβδα δῶρον ἦν τόδε;",
        "177":"μάλιστ᾽ ἐκείνου βοστρύχοις προσείδεται.",
        "178":"καὶ πῶς ἐκεῖνος δεῦρ᾽ ἐτόλμησεν μολεῖν;",
        "179":"ἔπεμψε χαίτην κουρίμην χάριν πατρός.",
        "180":"οὐχ ἧσσον εὐδάκρυτά μοι λέγεις τάδε,",
        "181":"εἰ τῆσδε χώρας μήποτε ψαύσει ποδί.",
        "182":"κἀμοὶ προσέστη καρδίας κλυδώνιον",
        "183":"χολῆς, ἐπαίσθην δ᾽ ὡς διανταίῳ βέλει:",
        "184":"ἐξ ὀμμάτων δὲ δίψιοι πίπτουσί μοι",
        "185":"σταγόνες ἄφρακτοι δυσχίμου πλημμυρίδος,",
        "186":"πλόκαμον ἰδούσῃ τόνδε: πῶς γὰρ ἐλπίσω",
        "187":"ἀστῶν τιν᾽ ἄλλον τῆσδε δεσπόζειν φόβης;",
        "188":"ἀλλ᾽ οὐδὲ μήν νιν ἡ κτανοῦσ᾽ ἐκείρατο,",
        "189":"ἐμὴ δὲ μήτηρ, οὐδαμῶς ἐπώνυμον",
        "190":"φρόνημα παισὶ δύσθεον πεπαμένη.",
        "191":"ἐγὼ δ᾽ ὅπως μὲν ἄντικρυς τάδ᾽ αἰνέσω,",
        "192":"εἶναι τόδ᾽ ἀγλάισμά μοι τοῦ φιλτάτου",
        "193":"βροτῶν Ὀρέστου—σαίνομαι δ᾽ ὑπ᾽ ἐλπίδος.",
        "194":"εἴθ᾽ εἶχε φωνὴν εὔφρον᾽ ἀγγέλου δίκην,",
        "195":"ὅπως δίφροντις οὖσα μὴ ᾽κινυσσόμην,",
        "196":"ἀλλ᾽ εὖ ᾽σαφήνει τόνδ᾽ ἀποπτύσαι πλόκον,",
        "197":"εἴπερ γ᾽ ἀπ᾽ ἐχθροῦ κρατὸς ἦν τετμημένος,",
        "198":"ἢ ξυγγενὴς ὢν εἶχε συμπενθεῖν ἐμοὶ",
        "199":"ἄγαλμα τύμβου τοῦδε καὶ τιμὴν πατρός.",
        "200":"ἀλλ᾽ εἰδότας μὲν τοὺς θεοὺς καλούμεθα,",
        "201":"οἵοισιν ἐν χειμῶσι ναυτίλων δίκην",
        "202":"στροβούμεθ᾽: εἰ δὲ χρὴ τυχεῖν σωτηρίας,",
        "203":"σμικροῦ γένοιτ᾽ ἂν σπέρματος μέγας πυθμήν.",
        "204":"καὶ μὴν στίβοι γε, δεύτερον τεκμήριον,",
        "205":"ποδῶν ὅμοιοι τοῖς τ᾽ ἐμοῖσιν ἐμφερεῖσ—",
        "206":"καὶ γὰρ δύ᾽ ἐστὸν τώδε περιγραφὰ ποδοῖν,",
        "207":"αὐτοῦ τ᾽ ἐκείνου καὶ συνεμπόρου τινόσ—",
        "208":"πτέρναι τενόντων θ᾽ ὑπογραφαὶ μετρούμεναι",
        "209":"εἰς ταὐτὸ συμβαίνουσι τοῖς ἐμοῖς στίβοις.",
        "210":"πάρεστι δ᾽ ὠδὶς καὶ φρενῶν καταφθορά.",
        "211":"εὔχου τὰ λοιπά, τοῖς θεοῖς τελεσφόρους",
        "212":"εὐχὰς ἐπαγγέλλουσα, τυγχάνειν καλῶς.",
        "213":"ἐπεὶ τί νῦν ἕκατι δαιμόνων κυρῶ;",
        "214":"εἰς ὄψιν ἥκεις ὧνπερ ἐξηύχου πάλαι.",
        "215":"καὶ τίνα σύνοισθά μοι καλουμένῃ βροτῶν;",
        "216":"σύνοιδ᾽ Ὀρέστην πολλά σ᾽ ἐκπαγλουμένην.",
        "217":"καὶ πρὸς τί δῆτα τυγχάνω κατευγμάτων;",
        "218":"ὅδ᾽ εἰμί: μὴ μάτευ᾽ ἐμοῦ μᾶλλον φίλον.",
        "219":"ἀλλ᾽ ἦ δόλον τιν᾽, ὦ ξέν᾽, ἀμφί μοι πλέκεις;",
        "220":"αὐτὸς καθ᾽ αὑτοῦ τἄρα μηχανορραφῶ.",
        "221":"ἀλλ᾽ ἐν κακοῖσι τοῖς ἐμοῖς γελᾶν θέλεις.",
        "222":"κἀν τοῖς ἐμοῖς ἄρ᾽, εἴπερ ἔν γε τοῖσι σοῖς.",
        "223":"ὡς ὄντ᾽ Ὀρέστην τἄρ᾽ ἐγὼ προσεννέπω;",
        "224":"αὐτὸν μὲν οὖν ὁρῶσα δυσμαθεῖς ἐμέ:",
        "225":"κουρὰν δ᾽ ἰδοῦσα τήνδε κηδείου τριχὸς",
        "226":"ἰχνοσκοποῦσά τ᾽ ἐν στίβοισι τοῖς ἐμοῖς",
        "227":"ἀνεπτερώθης κἀδόκεις ὁρᾶν ἐμέ.",
        "228":"σκέψαι τομῇ προσθεῖσα βόστρυχον τριχὸς",
        "229":"σαυτῆς ἀδελφοῦ σύμμετρον τῷ σῷ κάρᾳ.",
        "230":"ἰδοῦ δ᾽ ὕφασμα τοῦτο, σῆς ἔργον χερός,",
        "231":"σπάθης τε πληγὰς ἠδὲ θήρειον γραφήν.",
        "232":"ἔνδον γενοῦ, χαρᾷ δὲ μὴ ᾽κπλαγῇς φρένας:",
        "233":"τοὺς φιλτάτους γὰρ οἶδα νῷν ὄντας πικρούς.",
        "234":"ὦ φίλτατον μέλημα δώμασιν πατρός,",
        "235":"δακρυτὸς ἐλπὶς σπέρματος σωτηρίου,",
        "236":"ἀλκῇ πεποιθὼς δῶμ᾽ ἀνακτήσῃ πατρός.",
        "237":"ὦ τερπνὸν ὄμμα τέσσαρας μοίρας ἔχον",
        "238":"ἐμοί: προσαυδᾶν δ᾽ ἐστ᾽ ἀναγκαίως ἔχον",
        "239":"πατέρα τε, καὶ τὸ μητρὸς ἐς σέ μοι ῥέπει",
        "240":"στέργηθρον: ἡ δὲ πανδίκως ἐχθαίρεται:",
        "241":"καὶ τῆς τυθείσης νηλεῶς ὁμοσπόρου:",
        "242":"πιστὸς δ᾽ ἀδελφὸς ἦσθ᾽, ἐμοὶ σέβας φέρων",
        "243":"μόνον Κράτος τε καὶ Δίκη σὺν τῷ τρίτῳ",
        "244":"πάντων μεγίστῳ Ζηνὶ συγγένοιτό σοι.",
        "245":"Ζεῦ Ζεῦ, θεωρὸς τῶνδε πραγμάτων γενοῦ:",
        "246":"ἰδοῦ δὲ γένναν εὖνιν αἰετοῦ πατρός,",
        "247":"θανόντος ἐν πλεκταῖσι καὶ σπειράμασιν",
        "248":"δεινῆς ἐχίδνης. τοὺς δ᾽ ἀπωρφανισμένους",
        "249":"νῆστις πιέζει λιμός: οὐ γὰρ ἐντελεῖς",
        "250":"θήραν πατρῴαν προσφέρειν σκηνήμασιν.",
        "251":"οὕτω δὲ κἀμὲ τήνδε τ᾽, Ἠλέκτραν λέγω,",
        "252":"ἰδεῖν πάρεστί σοι, πατροστερῆ γόνον,",
        "253":"ἄμφω φυγὴν ἔχοντε τὴν αὐτὴν δόμων.",
        "254":"καὶ τοῦ θυτῆρος καί σε τιμῶντος μέγα",
        "255":"πατρὸς νεοσσοὺς τούσδ᾽ ἀποφθείρας πόθεν",
        "256":"ἕξεις ὁμοίας χειρὸς εὔθοινον γέρας;",
        "257":"οὔτ᾽ αἰετοῦ γένεθλ᾽ ἀποφθείρας, πάλιν",
        "258":"πέμπειν ἔχοις ἂν σήματ᾽ εὐπιθῆ βροτοῖς:",
        "259":"οὔτ᾽ ἀρχικός σοι πᾶς ὅδ᾽ αὐανθεὶς πυθμὴν",
        "260":"βωμοῖς ἀρήξει βουθύτοις ἐν ἤμασιν.",
        "261":"κόμιζ᾽, ἀπὸ σμικροῦ δ᾽ ἂν ἄρειας μέγαν",
        "262":"δόμον, δοκοῦντα κάρτα νῦν πεπτωκέναι.",
        "263":"ὦ παῖδες, ὦ σωτῆρες ἑστίας πατρός,",
        "264":"σιγᾶθ᾽, ὅπως μὴ πεύσεταί τις, ὦ τέκνα,",
        "265":"γλώσσης χάριν δὲ πάντ᾽ ἀπαγγείλῃ τάδε",
        "266":"πρὸς τοὺς κρατοῦντας: οὓς ἴδοιμ᾽ ἐγώ ποτε",
        "267":"θανόντας ἐν κηκῖδι πισσήρει φλογός.",
        "268":"οὔτοι προδώσει Λοξίου μεγασθενὴς",
        "269":"χρησμὸς κελεύων τόνδε κίνδυνον περᾶν,",
        "270":"κἀξορθιάζων πολλὰ καὶ δυσχειμέρους",
        "271":"ἄτας ὑφ᾽ ἧπαρ θερμὸν ἐξαυδώμενος,",
        "272":"εἰ μὴ μέτειμι τοῦ πατρὸς τοὺς αἰτίους:",
        "273":"τρόπον τὸν αὐτὸν ἀνταποκτεῖναι λέγων,",
        "274":"ἀποχρημάτοισι ζημίαις ταυρούμενον:",
        "275":"αὐτὸν δ᾽ ἔφασκε τῇ φίλῃ ψυχῇ τάδε",
        "276":"τείσειν μ᾽ ἔχοντα πολλὰ δυστερπῆ κακά.",
        "277":"τὰ μὲν γὰρ ἐκ γῆς δυσφρόνων μηνίματα",
        "278":"βροτοῖς πιφαύσκων εἶπε, τὰς δ᾽ αἰνῶν νόσους,",
        "279":"σαρκῶν ἐπαμβατῆρας ἀγρίαις γνάθοις",
        "280":"λειχῆνας ἐξέσθοντας ἀρχαίαν φύσιν:",
        "281":"λευκὰς δὲ κόρσας τῇδ᾽ ἐπαντέλλειν νόσῳ:",
        "282":"ἄλλας τ᾽ ἐφώνει προσβολάς Ἐρινύων",
        "283":"ἐκ τῶν πατρῴων αἱμάτων τελουμένας:",
        "284":"τὸ γὰρ σκοτεινὸν τῶν ἐνερτέρων βέλος",
        "285":"ἐκ προστροπαίων ἐν γένει πεπτωκότων,",
        "286":"καὶ λύσσα καὶ μάταιος ἐκ νυκτῶν φόβος",
        "287":"ὁρῶντα λαμπρὸν ἐν σκότῳ νωμῶντ᾽ ὀφρὺν",
        "288":"κινεῖ, ταράσσει, καὶ διώκεσθαι πόλεως",
        "289":"χαλκηλάτῳ πλάστιγγι λυμανθὲν δέμας.",
        "290":"καὶ τοῖς τοιούτοις οὔτε κρατῆρος μέρος",
        "291":"εἶναι μετασχεῖν, οὐ φιλοσπόνδου λιβός,",
        "292":"βωμῶν τ᾽ ἀπείργειν οὐχ ὁρωμένην πατρὸς",
        "293":"μῆνιν: δέχεσθαι <δ᾽> οὔτε συλλύειν τινά.",
        "294":"πάντων δ᾽ ἄτιμον κἄφιλον θνῄσκειν χρόνῳ",
        "295":"κακῶς ταριχευθέντα παμφθάρτῳ μόρῳ.",
        "296":"τοιοῖσδε χρησμοῖς ἆρα χρὴ πεποιθέναι;",
        "297":"κεἰ μὴ πέποιθα, τοὔργον ἔστ᾽ ἐργαστέον.",
        "298":"πολλοὶ γὰρ εἰς ἓν συμπίτνουσιν ἵμεροι,",
        "299":"θεοῦ τ᾽ ἐφετμαὶ καὶ πατρὸς πένθος μέγα,",
        "300":"καὶ πρὸς πιέζει χρημάτων ἀχηνία,",
        "301":"τὸ μὴ πολίτας εὐκλεεστάτους βροτῶν,",
        "302":"Τροίας ἀναστατῆρας εὐδόξῳ φρενί,",
        "303":"δυοῖν γυναικοῖν ὧδ᾽ ὑπηκόους πέλειν.",
        "304":"θήλεια γὰρ φρήν: εἰ δὲ μή, τάχ᾽ εἴσεται.",
        "305":"ἀλλ᾽ ὦ μεγάλαι Μοῖραι, Διόθεν",
        "306":"τῇδε τελευτᾶν,",
        "307":"ᾗ τὸ δίκαιον μεταβαίνει.",
        "308":"ἀντὶ μὲν ἐχθρᾶς γλώσσης ἐχθρὰ",
        "309":"γλῶσσα τελείσθω: τοὐφειλόμενον",
        "310":"πράσσουσα Δίκη μέγ᾽ ἀυτεῖ:",
        "311":"ἀντὶ δὲ πληγῆς φονίας φονίαν",
        "312":"πληγὴν τινέτω. δράσαντι παθεῖν,",
        "313":"τριγέρων μῦθος τάδε φωνεῖ.",
        "314":"ὦ πάτερ αἰνόπατες, τί σοι",
        "315":"φάμενος ἢ τί ῥέξας",
        "316":"τύχοιμ᾽ ἂν ἕκαθεν οὐρίσας,",
        "317":"ἔνθα σ᾽ ἔχουσιν εὐναί;",
        "318":"σκότῳ φάος ἀντίμοι-",
        "319":"ρον; χάριτες δ᾽ ὁμοίως",
        "320":"κέκληνται γόος εὐκλεὴς",
        "321":"προσθοδόμοις Ἀτρείδαις.",
        "322":"τέκνον, φρόνημα τοῦ",
        "323":"θανόντος οὐ δαμάζει",
        "324":"πυρὸς [ἡ ] μαλερὰ γνάθος,",
        "325":"φαίνει δ᾽ ὕστερον ὀργάς:",
        "326":"ὀτοτύζεται δ᾽ ὁ θνῄσκων,",
        "327":"ἀναφαίνεται δ᾽ ὁ βλάπτων.",
        "328":"πατέρων τε καὶ τεκόντων",
        "329":"γόος ἔνδικος ματεύει",
        "330":"τἄποιν᾽ ἀμφιλαφὴς ταραχθείς.",
        "331":"κλῦθὶ νυν, ὦ πάτερ, ἐν μέρει",
        "332":"πολυδάκρυτα πένθη.",
        "333":"δίπαις τοί σ᾽ ἐπιτύμβιος",
        "334":"θρῆνος ἀναστενάζει.",
        "335":"τάφος δ᾽ ἱκέτας δέδεκται",
        "336":"φυγάδας θ᾽ ὁμοίως.",
        "337":"τί τῶνδ᾽ εὖ, τί δ᾽ ἄτερ κακῶν;",
        "338":"οὐκ ἀτρίακτος ἄτα;",
        "339":"ἀλλ᾽ ἔτ᾽ ἂν ἐκ τῶνδε θεὸς χρῄζων",
        "340":"θείη κελάδους εὐφθογγοτέρους:",
        "341":"ἀντὶ δὲ θρήνων ἐπιτυμβιδίων",
        "342":"παιὰν μελάθροις ἐν βασιλείοις",
        "343":"νεοκρᾶτα φίλον κομίσειεν.",
        "344":"εἰ γὰρ ὑπ᾽ Ἰλίῳ",
        "345":"πρός τινος Λυκίων, πάτερ,",
        "346":"δορίτμητος κατηναρίσθης,",
        "347":"λιπὼν ἂν εὔκλειαν ἐν δόμοισι",
        "348":"τέκνων τ᾽ ἐν κελεύθοις",
        "349":"ἐπιστρεπτὸν αἰῶ",
        "350":"κτίσας πολύχωστον ἂν εἶχες",
        "351":"τάφον διαποντίου γᾶς",
        "352":"δώμασιν εὐφόρητον.",
        "353":"φίλος φίλοισι τοῖς",
        "354":"ἐκεῖ καλῶς θανοῦσιν",
        "355":"κατὰ χθονὸς ἐμπρέπων",
        "356":"σεμνότιμος ἀνάκτωρ,",
        "357":"πρόπολός τε τῶν μεγίστων",
        "358":"χθονίων ἐκεῖ τυράννων:",
        "359":"βασιλεὺς γὰρ ἦν, ὄφρ᾽ ἔζης,",
        "360":"μόριμον λάχος πιπλάντων",
        "361":"χειροῖν πεισιβρότοῳ τε βάκτρῳ.",
        "362":"μηδ᾽ ὑπὸ Τρωίας",
        "363":"τείχεσι φθίμενος, πάτερ,",
        "364":"μετ᾽ ἄλλῳ δουρικμῆτι λαῷ",
        "365":"παρὰ Σκαμάνδρου πόρον τεθάφθαι.",
        "366":"πάρος δ᾽ οἱ κτανόντες",
        "367":"νιν οὕτως δαμῆναι",
        "368":"<φίλοις >, θανατηφόρον αἶσαν",
        "369":"πρόσω τινὰ πυνθάνεσθαι",
        "370":"τῶνδε πόνων ἄπειρον.",
        "371":"ταῦτα μέν, ὦ παῖ, κρείσσονα χρυσοῦ,",
        "372":"μεγάλης δὲ τύχης καὶ ὑπερβορέου",
        "373":"μείζονα φωνεῖς: δύνασαι γάρ.",
        "374":"ἀλλὰ διπλῆς γὰρ τῆσδε μαράγνης",
        "375":"δοῦπος ἱκνεῖται: τῶν μὲν ἀρωγοὶ",
        "376":"κατὰ γῆς ἤδη, τῶν δὲ κρατούντων",
        "377":"χέρες οὐχ ὅσιαι στυγερῶν τούτων,",
        "378":"†πᾶσι δὲ μᾶλλον γεγένηται.",
        "379":"τοῦτο διαμπερὲς οὖς",
        "380":"ἵκεθ᾽ ἅπερ τι βέλος.",
        "381":"Ζεῦ Ζεῦ, κάτωθεν ἀμπέμπων",
        "382":"ὑστερόποινον ἄταν",
        "383":"βροτῶν τλάμονι καὶ πανούργῳ",
        "384":"χειρί, τοκεῦσι δ᾽ ὅμως τελεῖται.",
        "385":"ἐφυμνῆσαι γένοιτό μοι πυκά-",
        "386":"εντ᾽ ὀλολυγμὸν ἀνδρὸς",
        "387":"θεινομένου, γυναικός τ᾽",
        "388":"ὀλλυμένας: τί γὰρ κεύθω φρενὸς οἷον ἔμπας",
        "389":"ποτᾶται; πάροιθεν δὲ πρῴρας",
        "390":"δριμὺς ἄηται κραδίας",
        "391":"θυμὸς ἔγκοτον στύγος.",
        "392":"καὶ πότ᾽ ἂν ἀμφιθαλὴς",
        "393":"Ζεὺς ἐπὶ χεῖρα βάλοι,",
        "394":"φεῦ φεῦ, κάρανα δαΐξας;",
        "395":"πιστὰ γένοιτο χώρᾳ.",
        "396":"δίκαν δ᾽ ἐξ ἀδίκων ἀπαιτῶ.",
        "397":"κλῦτε δὲ Γᾶ χθονίων τε τιμαί.",
        "398":"ἀλλὰ νόμος μὲν φονίας σταγόνας",
        "399":"χυμένας ἐς πέδον ἄλλο προσαιτεῖν",
        "400":"αἷμα. βοᾷ γὰρ λοιγὸς Ἐρινὺν",
        "401":"παρὰ τῶν πρότερον φθιμένων ἄτην",
        "402":"ἑτέραν ἐπάγουσαν ἐπ᾽ ἄτῃ.",
        "403":"πόποι δᾶ νερτέρων τυραννίδες <τ᾽>,",
        "404":"ἴδετε πολυκρατεῖς Ἀραὶ τεθυμένων,",
        "405":"ἴδεσθ᾽ Ἀτρειδᾶν τὰ λοίπ᾽ ἀμηχάνως",
        "406":"ἔχοντα καὶ δωμάτων",
        "407":"ἄτιμα. πᾷ τις τράποιτ᾽ ἄν, ὦ Ζεῦ;",
        "408":"πέπαλται δ᾽ αὖτέ μοι φίλον κέαρ",
        "409":"τόνδε κλύουσαν οἶκτον.",
        "410":"καὶ τότε μὲν δύσελπις,",
        "411":"σπλάγχνα δέ μοι κελαινοῦ-",
        "412":"ται πρὸς ἔπος κλυούσᾳ.",
        "413":"ὅταν δ᾽ αὖτ᾽ ἐπ᾽ ἀλκῆς ἐπάρῃ <μ᾽",
        "414":"ἐλπίς,> ἀπέστασεν ἄχος",
        "415":"προσφανεῖσά μοι καλῶς.",
        "416":"τί δ᾽ ἂν φάντες τύχοιμεν; ἢ τάπερ",
        "417":"πάθομεν ἄχεα πρός γε τῶν τεκομένων;",
        "418":"πάρεστι σαίνειν, τὰ δ᾽ οὔτι θέλγεται.",
        "419":"λύκος γὰρ ὥστ᾽ ὠμόφρων",
        "420":"ἄσαντος ἐκ ματρός ἐστι θυμός.",
        "421":"ἔκοψα κομμὸν Ἄριον ἔν τε Κισσίας",
        "422":"νόμοις ἰηλεμιστρίας,",
        "423":"ἀπριγδόπληκτα πολυπλάνητα δ᾽ ἦν ἰδεῖν",
        "424":"ἐπασσυτεροτριβῆ τὰ χερὸς ὀρέγματα",
        "425":"ἄνωθεν ἀνέκαθεν, κτύπῳ δ᾽ ἐπερρόθει",
        "426":"κροτητὸν ἀμὸν καὶ πανάθλιον κάρα.",
        "427":"ἰὼ δαΐα",
        "428":"πάντολμε μᾶτερ, δαΐαις ἐν ἐκφοραῖς",
        "429":"ἄνευ πολιτᾶν ἄνακτ᾽,",
        "430":"ἄνευ δὲ πενθημάτων",
        "431":"ἔτλας ἀνοίμωκτον ἄνδρα θάψαι.",
        "432":"ταφὰς ἀτίμους ἔλεξας, οἴμοι.",
        "433":"πατρὸς δ᾽ ἀτίμωσιν ἆρα τείσει",
        "434":"ἕκατι μὲν δαιμόνων,",
        "435":"ἕκατι δ᾽ ἀμᾶν χερῶν.",
        "436":"ἔπειτ᾽ ἐγὼ νοσφίσας ὀλοίμαν.",
        "437":"ἐμασχαλίσθη δέ γ᾽, ὡς τόδ᾽ εἰδῇς,",
        "438":"ἔπρασσε δ᾽ ᾇπέρ νιν ὧδε θάπτει,",
        "439":"μόρον κτίσαι μωμένα",
        "440":"ἄφερτον αἰῶνι σῷ.",
        "441":"κλύεις πατρῴους δύας ἀτίμους.",
        "442":"λέγεις πατρῷον μόρον: ἐγὼ δ᾽ ἀπεστάτουν",
        "443":"ἄτιμος, οὐδὲν ἀξία.",
        "444":"μυχῷ δ᾽ ἄφερκτος πολυσινοῦς κυνὸς δίκαν",
        "445":"ἑτοιμότερα γέλωτος ἀνέφερον λίβη,",
        "446":"χέουσα πολύδακρυν γόον κεκρυμμένα.",
        "447":"τοιαῦτ᾽ ἀκούων ἐν φρεσὶν γράφου, <πάτερ. >",
        "448":"δι᾽ ὤτων δὲ συν-",
        "449":"τέτραινε μῦθον ἡσύχῳ φρενῶν βάσει.",
        "450":"τὰ μὲν γὰρ οὕτως ἔχει,",
        "451":"τὰ δ᾽ αὐτὸς ὄργα μαθεῖν.",
        "452":"πρέπει δ᾽ ἀκάμπτῳ μένει καθήκειν.",
        "453":"σὲ τοι λέγω, ξυγγενοῦ, πάτερ, φίλοις.",
        "454":"ἐγὼ δ᾽ ἐπιφθέγγομαι κεκλαυμένα.",
        "455":"στάσις δὲ πάγκοινος ἅδ᾽ ἐπιρροθεῖ:",
        "456":"ἄκουσον ἐς φάος μολών,",
        "457":"ξὺν δὲ γενοῦ πρὸς ἐχθρούς.",
        "458":"Ἄρης Ἄρει ξυμβαλεῖ, Δίκᾳ Δίκα.",
        "459":"ἰὼ θεοί, κραίνετ᾽ ἐνδίκως <δίκας >.",
        "460":"τρόμος μ᾽ ὑφέρπει κλύουσαν εὐγμάτων.",
        "461":"τὸ μόρσιμον μένει πάλαι,",
        "462":"εὐχομένοις δ᾽ ἂν ἔλθοι.",
        "463":"ὦ πόνος ἐγγενὴς",
        "464":"καὶ παράμουσος Ἄτας",
        "465":"αἱματόεσσα πλαγά.",
        "466":"ἰὼ δύστον᾽ ἄφερτα κήδη:",
        "467":"ἰὼ δυσκατάπαυστον ἄλγος.",
        "468":"δώμασιν ἔμμοτον",
        "469":"τῶνδ᾽ ἄκος, οὐδ᾽ ἀπ᾽ ἄλλων",
        "470":"ἔκτοθεν, ἀλλ᾽ ἀπ᾽ αὐτῶν,",
        "471":"διώκειν ἔριν αἱματηράν.",
        "472":"θεῶν <τῶν > κατὰ γᾶς ὅδ᾽ ὕμνος.",
        "473":"ἀλλὰ κλύοντες, μάκαρες χθόνιοι,",
        "474":"τῆσδε κατευχῆς πέμπετ᾽ ἀρωγὴν",
        "475":"παισὶν προφρόνως ἐπὶ νίκῃ.",
        "476":"πάτερ, τρόποισιν οὐ τυραννικοῖς θανών,",
        "477":"αἰτουμένῳ μοι δὸς κράτος τῶν σῶν δόμων.",
        "478":"κἀγώ, πάτερ, τοιάνδε σου χρείαν ἔχω,",
        "479":"φυγεῖν μέγαν προσθεῖσαν Αἰγίσθῳ <φθόρον >.",
        "480":"οὕτω γὰρ ἄν σοι δαῖτες ἔννομοι βροτῶν",
        "481":"κτιζοίατ᾽: εἰ δὲ μή, παρ᾽ εὐδείπνοις ἔσει",
        "482":"ἄτιμος ἐμπύροισι κνισωτοῖς χθονός.",
        "483":"κἀγὼ χοάς σοι τῆς ἐμῆς παγκληρίας",
        "484":"οἴσω πατρῴων ἐκ δόμων γαμηλίους:",
        "485":"πάντων δὲ πρῶτον τόνδε πρεσβεύσω τάφον.",
        "486":"ὦ Γαῖ᾽, ἄνες μοι πατέρ᾽ ἐποπτεῦσαι μάχην.",
        "487":"ὦ Περσέφασσα, δὸς δέ γ᾽ εὔμορφον κράτος.",
        "488":"μέμνησο λουτρῶν οἷς ἐνοσφίσθης, πάτερ.",
        "489":"μέμνησο δ᾽ ἀμφίβληστρον ὡς ἐκαίνισας —",
        "490":"πέδαις δ᾽ ἀχαλκεύτοις θηρευθείς, πάτερ,—",
        "491":"αἰσχρῶς τε βουλευτοῖσιν ἐν καλύμμασιν.",
        "492":"ἆρ᾽ ἐξεγείρει τοῖσδ᾽ ὀνείδεσιν, πάτερ;",
        "493":"ἆρ᾽ ὀρθὸν αἴρεις φίλτατον τὸ σὸν κάρα;",
        "494":"ἤτοι δίκην ἴαλλε σύμμαχον φίλοις,",
        "495":"ἢ τὰς ὁμοίας ἀντίδος λαβὰς λαβεῖν,",
        "496":"εἴπερ κρατηθείς γ᾽ ἀντινικῆσαι θέλεις.",
        "497":"καὶ τῆσδ᾽ ἄκουσον λοισθίου βοῆς, πάτερ,",
        "498":"ἰδὼν νεοσσοὺς τούσδ᾽ ἐφημένους τάφῳ:",
        "499":"οἴκτιρε θῆλυν ἄρσενός θ᾽ ὁμοῦ γόνον,",
        "500":"καὶ μὴ ᾽ξαλείψῃς σπέρμα Πελοπιδῶν τόδε.",
        "501":"οὕτω γὰρ οὐ τέθνηκας οὐδὲ περ θανών:",
        "502":"παῖδες γὰρ ἀνδρὶ κληδόνες σωτήριοι",
        "503":"θανόντι: φελλοὶ δ᾽ ὣς ἄγουσι δίκτυον,",
        "504":"τὸν ἐκ βυθοῦ κλωστῆρα σῴζοντες λίνου.",
        "505":"ἄκου᾽, ὑπὲρ σοῦ τοιάδ᾽ ἔστ᾽ ὀδύρματα.",
        "506":"αὐτὸς δὲ σῴζῃ τόνδε τιμήσας λόγον.",
        "507":"καὶ μὴν ἀμεμφῆ τόνδ᾽ ἐτείνατον λόγον,",
        "508":"τίμημα τύμβου τῆς ἀνοιμώκτου τύχης.",
        "509":"τὰ δ᾽ ἄλλ᾽, ἐπειδὴ δρᾶν κατώρθωσαι φρενί,",
        "510":"ἔρδοις ἂν ἤδη δαίμονος πειρώμενος.",
        "511":"ἔσται: πυθέσθαι δ᾽ οὐδέν ἐστ᾽ ἔξω δρόμου,",
        "512":"πόθεν χοὰς ἔπεμψεν, ἐκ τίνος λόγου",
        "513":"μεθύστερον τιμῶσ᾽ ἀνήκεστον πάθος;",
        "514":"θανόντι δ᾽ οὐ φρονοῦντι δειλαία χάρις",
        "515":"ἐπέμπετ᾽: οὐκ ἔχοιμ᾽ ἂν εἰκάσαι τόδε:",
        "516":"τὰ δῶρα μείω δ᾽ ἐστὶ τῆς ἁμαρτίας.",
        "517":"τὰ πάντα γάρ τις ἐκχέας ἀνθ᾽ αἵματος",
        "518":"ἑνός, μάτην ὁ μόχθος: ὧδ᾽ ἔχει λόγος.",
        "519":"θέλοντι δ᾽, εἴπερ οἶσθ᾽, ἐμοὶ φράσον τάδε.",
        "520":"οἶδ᾽, ὦ τέκνον, παρῆ γάρ: ἔκ τ᾽ ὀνειράτων",
        "521":"καὶ νυκτιπλάγκτων δειμάτων πεπαλμένη",
        "522":"χοὰς ἔπεμψε τάσδε δύσθεος γυνή.",
        "523":"ἦ καὶ πέπυσθε τοὔναρ, ὥστ᾽ ὀρθῶς φράσαι;",
        "524":"τεκεῖν δράκοντ᾽ ἔδοξεν, ὡς αὐτὴ λέγει.",
        "525":"καὶ ποῖ τελευτᾷ καὶ καρανοῦται λόγος;",
        "526":"ἐν σπαργάνοισι παιδὸς ὁρμίσαι δίκην.",
        "527":"τίνος βορᾶς χρῄζοντα, νεογενὲς δάκος;",
        "528":"αὐτὴ προσέσχε μαζὸν ἐν τὠνείρατι.",
        "529":"καὶ πῶς ἄτρωτον οὖθαρ ἦν ὑπὸ στύγους;",
        "530":"ὥστ᾽ ἐν γάλακτι θρόμβον αἵματος σπάσαι.",
        "531":"οὔτοι μάταιον ἀνδρὸς ὄψανον πέλει.",
        "532":"ἡ δ᾽ ἐξ ὕπνου κέκλαγγεν ἐπτοημένη.",
        "533":"πολλοὶ δ᾽ ἀνῇθον, ἐκτυφλωθέντες σκότῳ,",
        "534":"λαμπτῆρες ἐν δόμοισι δεσποίνης χάριν:",
        "535":"πέμπει τ᾽ ἔπειτα τάσδε κηδείους χοάς,",
        "536":"ἄκος τομαῖον ἐλπίσασα πημάτων.",
        "537":"ἀλλ᾽ εὔχομαι γῇ τῇδε καὶ πατρὸς τάφῳ",
        "538":"τοὔνειρον εἶναι τοῦτ᾽ ἐμοὶ τελεσφόρον.",
        "539":"κρίνω δέ τοί νιν ὥστε συγκόλλως ἔχειν.",
        "540":"εἰ γὰρ τὸν αὐτὸν χῶρον ἐκλιπὼν ἐμοὶ",
        "541":"οὕφις ἐμοῖσι σπαργάνοις ὡπλίζετο,",
        "542":"καὶ μαστὸν ἀμφέχασκ᾽ ἐμὸν θρεπτήριον,",
        "543":"θρόμβῳ δ᾽ ἔμειξεν αἵματος φίλον γάλα,",
        "544":"ἡ δ᾽ ἀμφὶ τάρβει τῷδ᾽ ἐπῴμωξεν πάθει,",
        "545":"δεῖ τοί νιν, ὡς ἔθρεψεν ἔκπαγλον τέρας,",
        "546":"θανεῖν βιαίως: ἐκδρακοντωθεὶς δ᾽ ἐγὼ",
        "547":"κτείνω νιν, ὡς τοὔνειρον ἐννέπει τόδε.",
        "548":"τερασκόπον δὴ τῶνδέ σ᾽ αἱροῦμαι πέρι.",
        "549":"γένοιτο δ᾽ οὕτως. τἄλλα δ᾽ ἐξηγοῦ φίλοις,",
        "550":"τοὺς μέν τι ποιεῖν, τοὺς δὲ μή τι δρᾶν λέγων.",
        "551":"ἁπλοῦς ὁ μῦθος: τήνδε μὲν στείχειν ἔσω,",
        "552":"αἰνῶ δὲ κρύπτειν τάσδε συνθήκας ἐμάς,",
        "553":"ὡς ἂν δόλῳ κτείναντες ἄνδρα τίμιον",
        "554":"δόλοισι καὶ ληφθῶσιν ἐν ταὐτῷ βρόχῳ",
        "555":"θανόντες, ᾗ καὶ Λοξίας ἐφήμισεν,",
        "556":"ἄναξ Ἀπόλλων, μάντις ἀψευδὴς τὸ πρίν.",
        "557":"ξένῳ γὰρ εἰκώς, παντελῆ σαγὴν ἔχων,",
        "558":"ἥξω σὺν ἀνδρὶ τῷδ᾽ ἐφ᾽ ἑρκείους πύλας",
        "559":"Πυλάδῃ, ξένος τε καὶ δορύξενος δόμων.",
        "560":"ἄμφω δὲ φωνὴν ἥσομεν Παρνησσίδα,",
        "561":"γλώσσης ἀυτὴν Φωκίδος μιμουμένω.",
        "562":"καὶ δὴ θυρωρῶν οὔτις ἂν φαιδρᾷ φρενὶ",
        "563":"δέξαιτ᾽, ἐπειδὴ δαιμονᾷ δόμος κακοῖς:",
        "564":"μενοῦμεν οὕτως ὥστ᾽ ἐπεικάζειν τινὰ",
        "565":"δόμους παραστείχοντα καὶ τάδ᾽ ἐννέπειν:",
        "566":"“τί δὴ πύλαισι τὸν ἱκέτην ἀπείργεται",
        "567":"Αἴγισθος, εἴπερ οἶδεν ἔνδημος παρών;”",
        "568":"εἰ δ᾽ οὖν ἀμείψω βαλὸν ἑρκείων πυλῶν",
        "569":"κἀκεῖνον ἐν θρόνοισιν εὑρήσω πατρός,",
        "570":"ἢ καὶ μολὼν ἔπειτά μοι κατὰ στόμα",
        "571":"ἀρεῖ, σάφ᾽ ἴσθι, καὶ κατ᾽ ὀφθαλμοὺς βαλεῖ,",
        "572":"πρὶν αὐτὸν εἰπεῖν “ποδαπὸς ὁ ξένος;” νεκρὸν",
        "573":"θήσω, ποδώκει περιβαλὼν χαλκεύματι.",
        "574":"φόνου δ᾽ Ἐρινὺς οὐχ ὑπεσπανισμένη",
        "575":"ἄκρατον αἷμα πίεται τρίτην πόσιν.",
        "576":"νῦν οὖν σὺ μὲν φύλασσε τἀν οἴκῳ καλῶς,",
        "577":"ὅπως ἂν ἀρτίκολλα συμβαίνῃ τάδε:",
        "578":"ὑμῖν δ᾽ ἐπαινῶ γλῶσσαν εὔφημον φέρειν,",
        "579":"σιγᾶν θ᾽ ὅπου δεῖ καὶ λέγειν τὰ καίρια.",
        "580":"τὰ δ᾽ ἄλλα τούτῳ δεῦρ᾽ ἐποπτεῦσαι λέγω,",
        "581":"ξιφηφόρους ἀγῶνας ὀρθώσαντί μοι.",
        "582":"πολλὰ μὲν γᾶ τρέφει",
        "583":"δεινὰ [καὶ ] δειμάτων ἄχη,",
        "584":"πόντιαί τ᾽ ἀγκάλαι κνωδάλων",
        "585":"ἀνταίων βρύουσι:",
        "586":"πλάθουσι [βλαστοῦσι ] καὶ πεδαίχμιοι",
        "587":"λαμπάδες πεδάοροι,",
        "588":"πτανά τε καὶ πεδοβά-",
        "589":"μονα κἀνεμοέντ᾽ ἂν",
        "590":"αἰγίδων φράσαι κότον.",
        "591":"ἀλλ᾽ ὑπέρτολμον ἀν-",
        "592":"δρὸς φρόνημα τίς λέγοι",
        "593":"καὶ γυναικῶν φρεσὶν τλαμόνων [καὶ ]",
        "594":"παντόλμους ἔρωτας",
        "595":"ἄταισι συννόμους βροτῶν;",
        "596":"ξυζύγους δ᾽ ὁμαυλίας\n θηλυκρατὴς ἀπέρω-",
        "597":"τος ἔρως παρανικᾷ",
        "598":"κνωδάλων τε καὶ βροτῶν.",
        "599":"ἴστω δ᾽ ὅστις οὐχ ὑπόπτερος",
        "600":"φροντίσιν δαεὶς,",
        "601":"τὰν ἁ παιδολυ-",
        "602":"μὰς τάλαινα Θεστιὰς μήσατο",
        "603":"πυρδαῆτιν πρόνοιαν,",
        "604":"καταίθουσα παιδὸς δαφοινὸν",
        "605":"δαλὸν ἥλικ᾽, ἐπεὶ μολὼν",
        "606":"ματρόθεν κελάδησε,",
        "607":"ξύμμετρόν τε διαὶ βίου",
        "608":"μοιρόκραντον ἐς ἆμαρ.",
        "609":"ἄλλαν δ᾽ ἔστιν ἐν λόγοις στυγεῖν",
        "610":"φοινίαν κόραν,",
        "611":"ἅτ᾽ ἐχθρῶν ὑπαὶ",
        "612":"φῶτ᾽ ἀπώλεσεν φίλον Κρητικοῖς",
        "613":"χρυσοκμήτοισιν ὅρμοις",
        "614":"πιθήσασα δώροισι Μίνω,",
        "615":"Νῖσον ἀθανάτας τριχὸς",
        "616":"νοσφίσασ᾽ ἀπροβούλως",
        "617":"πνέονθ᾽ ἁ κυνόφρων ὕπνῳ.",
        "618":"κιγχάνει δέ μιν Ἑρμῆς.",
        "619":"ἐπεὶ δ᾽ ἐπεμνασάμην ἀμειλίχων",
        "620":"πόνων, †ἀκαιρως δὲ δυσφιλὲς γαμή-",
        "621":"λευμ᾽ ἀπεύχετον δόμοις",
        "622":"γυναικοβούλους τε μήτιδας φρενῶν",
        "623":"ἐπ᾽ ἀνδρὶ τευχεσφόρῳ,",
        "624":"ἐπ᾽ ἀνδρὶ δᾴοις ἐπικότῳ σέβασ†",
        "625":"τίω δ᾽ ἀθέρμαντον ἑστίαν δόμων",
        "626":"γυναικείαν <τ᾽ > ἄτολμον αἰχμάν.",
        "627":"κακῶν δὲ πρεσβεύεται τὸ Λήμνιον",
        "628":"λόγῳ: γοᾶται δὲ δὴ πάθος κατά-",
        "629":"πτυστον: ᾔκασεν δέ τις",
        "630":"τὸ δεινὸν αὖ Λημνίοισι πήμασιν.",
        "631":"θεοστυγήτῳ δ᾽ ἄγει",
        "632":"βροτῶν ἀτιμωθὲν οἴχεται γένος.",
        "633":"σέβει γὰρ οὔτις τὸ δυσφιλὲς θεοῖς.",
        "634":"τί τῶνδ᾽ οὐκ ἐνδίκως ἀγείρω;",
        "635":"τὸ δ᾽ ἄγχι πλευμόνων ξίφος",
        "636":"διανταίαν ὀξυπευκὲς οὐτᾷ",
        "637":"διαὶ Δίκας. †τὸ μὴ θέμις γὰρ <οὐ>",
        "638":"λὰξ πέδοι πατούμενον, τὸ πᾶν Διὸς",
        "639":"σέβας παρεκβάντος οὐ θεμιστῶς. †",
        "640":"Δίκας δ᾽ ἐρείδεται πυθμήν:",
        "641":"προχαλκεύει δ᾽ Αἶσα φασγανουργός:",
        "642":"τέκνον δ᾽ ἐπεισφέρει δόμοισιν",
        "643":"αἱμάτων παλαιτέρων τίνειν μύσος",
        "644":"χρόνῳ κλυτὰ βυσσόφρων Ἐρινύς.",
        "645":"παῖ παῖ, θύρας ἄκουσον ἑρκείας κτύπον.",
        "646":"τίς ἔνδον, ὦ παῖ, παῖ, μάλ᾽ αὖθις, ἐν δόμοις;",
        "647":"τρίτον τόδ᾽ ἐκπέραμα δωμάτων καλῶ,",
        "648":"εἴπερ φιλόξεν᾽ ἐστὶν Αἰγίσθου διαί.",
        "649":"εἶεν, ἀκούω: ποδαπὸς ὁ ξένος; πόθεν;",
        "650":"ἄγγελλε τοῖσι κυρίοισι δωμάτων,",
        "651":"πρὸς οὕσπερ ἥκω καὶ φέρω καινοὺς λόγους.",
        "652":"τάχυνε δ᾽, ὡς καὶ νυκτὸς ἅρμ᾽ ἐπείγεται",
        "653":"σκοτεινόν, ὥρα δ᾽ ἐμπόρους καθιέναι",
        "654":"ἄγκυραν ἐν δόμοισι πανδόκοις ξένων.",
        "655":"ἐξελθέτω τις δωμάτων τελεσφόρος",
        "656":"γυνὴ τόπαρχος, ἄνδρα δ᾽ εὐπρεπέστερον:",
        "657":"αἰδὼς γὰρ ἐν λεχθεῖσιν οὐκ ἐπαργέμους",
        "658":"λόγους τίθησιν: εἶπε θαρσήσας ἀνὴρ",
        "659":"πρὸς ἄνδρα κἀσήμηνεν ἐμφανὲς τέκμαρ.",
        "660":"ξένοι, λέγοιτ᾽ ἂν εἴ τι δεῖ: πάρεστι γὰρ",
        "661":"ὁποῖάπερ δόμοισι τοῖσδ᾽ ἐπεικότα,",
        "662":"καὶ θερμὰ λουτρὰ καὶ πόνων θελκτήριος",
        "663":"στρωμνή, δικαίων τ᾽ ὀμμάτων παρουσία.",
        "664":"εἰ δ᾽ ἄλλο πρᾶξαι δεῖ τι βουλιώτερον,",
        "665":"ἀνδρῶν τόδ᾽ ἐστὶν ἔργον, οἷς κοινώσομεν.",
        "666":"ξένος μέν εἰμι Δαυλιεὺς ἐκ Φωκέων:",
        "667":"στείχοντα δ᾽ αὐτόφορτον οἰκείᾳ σαγῇ",
        "668":"εἰς Ἄργος, ὥσπερ δεῦρ᾽ ἀπεζύγην πόδα,",
        "669":"ἀγνὼς πρὸς ἀγνῶτ᾽ εἶπε συμβαλὼν ἀνήρ,",
        "670":"ἐξιστορήσας καὶ σαφηνίσας ὁδόν,",
        "671":"Στροφίος ὁ Φωκεύς: πεύθομαι γὰρ ἐν λόγῳ:",
        "672":"“ἐπείπερ ἄλλως, ὦ ξέν᾽, εἰς Ἄργος κίεις,",
        "673":"πρὸς τοὺς τεκόντας πανδίκως μεμνημένος",
        "674":"τεθνεῶτ᾽ Ὀρέστην εἰπέ, μηδαμῶς λάθῃ.",
        "675":"εἴτ᾽ οὖν κομίζειν δόξα νικήσει φίλων,",
        "676":"εἴτ᾽ οὖν μέτοικον, εἰς τὸ πᾶν ἀεὶ ξένον,",
        "677":"θάπτειν, ἐφετμὰς τάσδε πόρθμευσον πάλιν.",
        "678":"νῦν γὰρ λέβητος χαλκέου πλευρώματα",
        "679":"σποδὸν κέκευθεν ἀνδρὸς εὖ κεκλαυμένου.”",
        "680":"τοσαῦτ᾽ ἀκούσας εἶπον. εἰ δὲ τυγχάνω",
        "681":"τοῖς κυρίοισι καὶ προσήκουσιν λέγων",
        "682":"οὐκ οἶδα, τὸν τεκόντα δ᾽ εἰκὸς εἰδέναι.",
        "683":"οἲ ʼγώ, κατ᾽ ἄκρας εἶπας ὡς πορθούμεθα.",
        "684":"ὦ δυσπάλαιστε τῶνδε δωμάτων Ἀρά,",
        "685":"ὡς πόλλ᾽ ἐπωπᾷς, κἀκποδὼν εὖ κείμενα",
        "686":"τόξοις πρόσωθεν εὐσκόποις χειρουμένη,",
        "687":"φίλων ἀποψιλοῖς με τὴν παναθλίαν.",
        "688":"καὶ νῦν Ὀρέστης, ἦν γὰρ εὐβούλως ἔχων,",
        "689":"ἔξω κομίζων ὀλεθρίου πηλοῦ πόδα,—",
        "690":"νῦν δ᾽ ἥπερ ἐν δόμοισι βακχείας καλῆς",
        "691":"ἰατρὸς ἐλπὶς ἦν, προδοῦσαν ἔγγραφε.",
        "692":"ἐγὼ μὲν οὖν ξένοισιν ὧδ᾽ εὐδαίμοσιν",
        "693":"κεδνῶν ἕκατι πραγμάτων ἂν ἤθελον",
        "694":"γνωστὸς γενέσθαι καὶ ξενωθῆναι: τί γὰρ",
        "695":"ξένου ξένοισίν ἐστιν εὐμενέστερον;",
        "696":"πρὸς δυσσεβείας <δ᾽ > ἦν ἐμοὶ τόδ᾽ ἐν φρεσίν,",
        "697":"τοιόνδε πρᾶγμα μὴ καρανῶσαι φίλοις,",
        "698":"καταινέσαντα καὶ κατεξενωμένον.",
        "699":"οὔτοι κυρήσεις μεῖον ἀξίων σέθεν,",
        "700":"οὐδ᾽ ἧσσον ἂν γένοιο δώμασιν φίλος.",
        "701":"ἄλλος δ᾽ ὁμοίως ἦλθεν ἂν τάδ᾽ ἀγγελῶν.",
        "702":"ἀλλ᾽ ἔσθ᾽ ὁ καιρὸς ἡμερεύοντας ξένους",
        "703":"μακρᾶς κελεύθου τυγχάνειν τὰ πρόσφορα.",
        "704":"ἄγ᾽ αὐτὸν εἰς ἀνδρῶνας εὐξένους δόμων,",
        "705":"ὀπισθόπους τε τόνδε καὶ ξυνέμπορον:",
        "706":"κἀκεῖ κυρούντων δώμασιν τὰ πρόσφορα.",
        "707":"αἰνῶ δὲ πράσσειν ὡς ὑπευθύνῳ τάδε.",
        "708":"ἡμεῖς δὲ ταῦτα τοῖς κρατοῦσι δωμάτων",
        "709":"κοινώσομέν τε κοὐ σπανίζοντες φίλων",
        "710":"βουλευσόμεσθα τῆσδε συμφορᾶς πέρι.",
        "711":"εἶεν, φίλιαι δμωίδες οἴκων,",
        "712":"πότε δὴ στομάτων",
        "713":"δείξομεν ἰσχὺν ἐπ᾽ Ὀρέστῃ;",
        "714":"ὦ πότνια χθὼν καὶ πότνι᾽ ἀκτὴ",
        "715":"χώματος, ἣ νῦν ἐπὶ ναυάρχῳ",
        "716":"σώματι κεῖσαι τῷ βασιλείῳ,",
        "717":"νῦν ἐπάκουσον, νῦν ἐπάρηξον:",
        "718":"νῦν γὰρ ἀκμάζει Πειθὼ δολίαν",
        "719":"ξυγκαταβῆναι, χθόνιον δ᾽ Ἑρμῆν",
        "720":"[καὶ τὸν νύχιον ] τοῖσδ᾽ ἐφοδεῦσαι",
        "721":"ξιφοδηλήτοισιν ἀγῶσιν.",
        "722":"ἔοικεν ἁνὴρ ὁ ξένος τεύχειν κακόν:",
        "723":"τροφὸν δ᾽ Ὀρέστου τήνδ᾽ ὁρῶ κεκλαυμένην.",
        "724":"ποῖ δὴ πατεῖς, Κίλισσα, δωμάτων πύλας;",
        "725":"λύπη δ᾽ ἄμισθός ἐστί σοι ξυνέμπορος;",
        "726":"Αἴγισθον ἡ κρατοῦσα τοῖς ξένοις καλεῖν",
        "727":"ὅπως τάχιστ᾽ ἄνωγεν, ὡς σαφέστερον",
        "728":"ἀνὴρ ἀπ᾽ ἀνδρὸς τὴν νεάγγελτον φάτιν",
        "729":"ἐλθὼν πύθηται τήνδε, πρὸς μὲν οἰκέτας",
        "730":"†θέτο σκυθρωπῶν ἐντὸς ὀμμάτων γέλων",
        "731":"κεύθουσ᾽ ἐπ᾽ ἔργοις διαπεπραγμένοις καλῶς",
        "732":"κείνῃ, δόμοις δὲ τοῖσδε παγκάκως ἔχειν,",
        "733":"φήμης ὕφ᾽ ἧς ἤγγειλαν οἱ ξένοι τορῶς.",
        "734":"ἦ δὴ κλύων ἐκεῖνος εὐφρανεῖ νόον,",
        "735":"εὖτ᾽ ἂν πύθηται μῦθον. ὦ τάλαιν᾽ ἐγώ:",
        "736":"ὥς μοι τὰ μὲν παλαιὰ συγκεκραμένα",
        "737":"ἄλγη δύσοιστα τοῖσδ᾽ ἐν Ἀτρέως δόμοις",
        "738":"τυχόντ᾽ ἐμὴν ἤλγυνεν ἐν στέρνοις φρένα.",
        "739":"ἀλλ᾽ οὔτι πω τοιόνδε πῆμ᾽ ἠνεσχόμην.",
        "740":"τὰ μὲν γὰρ ἄλλα τλημόνως ἤντλουν κακά:",
        "741":"φίλον δ᾽ Ὀρέστην, τῆς ἐμῆς ψυχῆς τριβήν,",
        "742":"ὃν ἐξέθρεψα μητρόθεν δεδεγμένη,—",
        "743":"κἀκ νυκτιπλάγκτων ὀρθίων κελευμάτων",
        "744":"καὶ πολλὰ καὶ μοχθήρ᾽ ἀνωφέλητ᾽ ἐμοὶ",
        "745":"τλάσῃ:—τὸ μὴ φρονοῦν γὰρ ὡσπερεὶ βοτὸν",
        "746":"τρέφειν ἀνάγκη, πῶς γὰρ οὔ; τρόπῳ φρενός:",
        "747":"οὐ γάρ τι φωνεῖ παῖς ἔτ᾽ ὢν ἐν σπαργάνοις,",
        "748":"εἰ λιμός, ἢ δίψη τις, ἢ λιψουρία",
        "749":"ἔχει: νέα δὲ νηδὺς αὐτάρκης τέκνων.",
        "750":"τούτων πρόμαντις οὖσα, πολλὰ δ᾽, οἴομαι,",
        "751":"ψευσθεῖσα παιδὸς σπαργάνων φαιδρύντρια,",
        "752":"γναφεὺς τροφεύς τε ταὐτὸν εἰχέτην τέλος.",
        "753":"ἐγὼ διπλᾶς δὲ τάσδε χειρωναξίας",
        "754":"ἔχουσ᾽ Ὀρέστην ἐξεδεξάμην πατρί:",
        "755":"τεθνηκότος δὲ νῦν τάλαινα πεύθομαι.",
        "756":"στείχω δ᾽ ἐπ᾽ ἄνδρα τῶνδε λυμαντήριον",
        "757":"οἴκων, θέλων δὲ τόνδε πεύσεται λόγον.",
        "758":"πῶς οὖν κελεύει νιν μολεῖν ἐσταλμένον;",
        "759":"ἦ πῶς; λέγ᾽ αὖθις, ὡς μάθω σαφέστερον.",
        "760":"εἰ ξὺν λοχίταις εἴτε καὶ μονοστιβῆ.",
        "761":"ἄγειν κελεύει δορυφόρους ὀπάονας.",
        "762":"μή νυν σὺ ταῦτ᾽ ἄγγελλε δεσπότου στύγει:",
        "763":"ἀλλ᾽ αὐτὸν ἐλθεῖν, ὡς ἀδειμάντως κλύῃ,",
        "764":"ἄνωχθ᾽ ὅσον τάχιστα γηθούσῃ φρενί.",
        "765":"ἐν ἀγγέλῳ γὰρ κυπτὸς ὀρθοῦται λόγος.",
        "766":"ἀλλ᾽ ἦ φρονεῖς εὖ τοῖσι νῦν ἠγγελμένοις;",
        "767":"ἀλλ᾽ εἰ τροπαίαν Ζεὺς κακῶν θήσει ποτέ.",
        "768":"καὶ πῶς; Ὀρέστης ἐλπὶς οἴχεται δόμων.",
        "769":"οὔπω: κακός γε μάντις ἂν γνοίη τάδε.",
        "770":"τί φής; ἔχεις τι τῶν λελεγμένων δίχα;",
        "771":"ἄγγελλ᾽ ἰοῦσα, πρᾶσσε τἀπεσταλμένα.",
        "772":"μέλει θεοῖσιν ὧνπερ ἂν μέλῃ πέρι.",
        "773":"ἀλλ᾽ εἶμι καὶ σοῖς ταῦτα πείσομαι λόγοις.",
        "774":"γένοιτο δ᾽ ὡς ἄριστα σὺν θεῶν δόσει.",
        "775":"νῦν παραιτουμένᾳ μοι, πάτερ",
        "776":"Ζεῦ θεῶν Ὀλυμπίων,",
        "777":"δὸς τύχας εὖ τυχεῖν κυρίως",
        "778":"τὰ σώφρον᾽ εὖ μαιομένοις ἰδεῖν.",
        "779":"διὰ δίκας πᾶν ἔπος",
        "780":"ἔλακον, ὦ Ζεῦ, σύ νιν φυλάσσοις.",
        "781":"ἐέ, πρὸ δὲ δὴ ᾽χθρῶν",
        "782":"τὸν ἔσωθεν μελάθρων, Ζεῦ,",
        "783":"θές, ἐπεί νιν μέγαν ἄρας,",
        "784":"δίδυμα καὶ τριπλᾶ",
        "785":"παλίμποινα θέλων ἀμείψει.",
        "786":"ἴσθι δ᾽ ἀνδρὸς φίλου πῶλον εὖ-",
        "787":"νιν ζυγέντ᾽ ἐν ἅρμασιν",
        "788":"πημάτων, ἐν δρόμῳ προστιθεὶς",
        "789":"μέτρον. τίς ἂν σῳζόμενον ῥυθμὸν",
        "790":"τοῦτ᾽ ἴδοι διὰ πέδον",
        "791":"ἀνομένων βημάτων ὄρεγμα;",
        "792":"οἵ τ᾽ ἔσω δωμάτων",
        "793":"πλουτογαθῆ μυχὸν ἐνίζετε,",
        "794":"κλῦτε, σύμφρονες θεοί:",
        "795":"[ἄγετε ] τῶν πάλαι πεπραγμένων",
        "796":"λύσασθ᾽ αἷμα προσφάτοις δίκαις.",
        "797":"γέρων φόνος μηκέτ᾽ ἐν δόμοις τέκοι.",
        "798":"τὸ δὲ καλῶς κτίμενον ὦ μέγα ναίων",
        "799":"στόμιον, εὖ δὸς ἀνιδεῖν δόμον ἀνδρός,",
        "800":"καί νιν ἐλευθερίας φῶς",
        "801":"λαμπρὸν ἰδεῖν φιλίοις",
        "802":"ὄμμασιν <ἐκ > δνοφερᾶς καλύπτρας.",
        "803":"ξυλλάβοι δ᾽ ἐνδίκως",
        "804":"παῖς ὁ Μαίας, ἐπιφορώτατος",
        "805":"πρᾶξιν οὐρίαν θέλων:",
        "806":"[πολλὰ δ᾽ ἄλλα φανεῖ χρηίζων κρυπτά ].",
        "807":"ἄσκοπον δ᾽ ἔπος λέγω:",
        "808":"νύκτα πρό τ᾽ ὀμμάτων σκότον φέρει,",
        "809":"καθ᾽ ἡμέραν δ᾽ οὐδὲν ἐμφανέστερος.",
        "810":"καὶ τότ᾽ ἤδη κλυτὸν",
        "811":"δωμάτων λυτήριον,",
        "812":"θῆλυν οὐριοστάταν",
        "813":"†ὁμοῦ κρεκτον γοα-",
        "814":"τὰν νόμον μεθήσομεν.",
        "815":"πόλει τάδ᾽ εὖ:",
        "816":"ἐμὸν ἐμὸν κέρδος αὔξεται τόδ᾽: ἄ-",
        "817":"τα δ᾽ ἀποστατεῖ φίλων†.",
        "818":"σὺ δὲ θαρσῶν, ὅταν ἥκῃ μέρος ἔργων,",
        "819":"ἐπαΰσας Πατρὸς αὐδὰν",
        "820":"θροούσᾳ [πρὸς σὲ ] Τέκνον [πατρὸς αὐδὰν]",
        "821":"[καὶ] πέραιν᾽ ἀνεπίμομφον ἄταν.",
        "822":"Περσέως τ᾽ ἐν φρεσὶν",
        "823":"καρδίαν ἀνασχεθών,",
        "824":"τοῖς θ᾽ ὑπὸ χθονὸς φίλοις,",
        "825":"†τοῖς τ᾽ ἄνωθεν προπάσσων",
        "826":"χάριτας ὀργᾶς λυγρᾶς, ἔνδοθεν",
        "827":"φόνιαν ἄταν τίθει, τὸν αἴτιον δ᾽",
        "828":"ἐξαπολλύων μόρου†.",
        "829":"ἥκω μὲν οὐκ ἄκλητος, ἀλλ᾽ ὑπάγγελος:",
        "830":"νέαν φάτιν δὲ πεύθομαι λέγειν τινὰς",
        "831":"ξένους μολόντας οὐδαμῶς ἐφίμερον,",
        "832":"μόρον δ᾽ Ὀρέστου. καὶ τόδ᾽ ἀμφέρειν δόμοις",
        "833":"γένοιτ᾽ ἂν ἄχθος δειματοσταγὲς φόνῳ",
        "834":"τῷ πρόσθεν ἑλκαίνουσι καὶ δεδηγμένοις.",
        "835":"πῶς ταῦτ᾽ ἀληθῆ καὶ βλέποντα δοξάσω;",
        "836":"ἢ πρὸς γυναικῶν δειματούμενοι λόγοι",
        "837":"πεδάρσιοι θρῴσκουσι, θνῄσκοντες μάτην;",
        "838":"τί τῶνδ᾽ ἂν εἴποις ὥστε δηλῶσαι φρενί;",
        "839":"ἠκούσαμεν μέν, πυνθάνου δὲ τῶν ξένων",
        "840":"ἔσω παρελθών. οὐδὲν ἀγγέλων σθένος",
        "841":"ὡς αὐτὸν αὐτῶν ἄνδρα πεύθεσθαι πάρα.",
        "842":"ἰδεῖν ἐλέγξαι τ᾽ αὖ θέλω τὸν ἄγγελον,",
        "843":"εἴτ᾽ αὐτὸς ἦν θνῄσκοντος ἐγγύθεν παρών,",
        "844":"εἴτ᾽ ἐξ ἀμαυρᾶς κληδόνος λέγει μαθών.",
        "845":"οὔτοι φρέν᾽ ἂν κλέψειεν ὠμματωμένην.",
        "846":"Ζεῦ Ζεῦ, τί λέγω, πόθεν ἄρξωμαι",
        "847":"τάδ᾽ ἐπευχομένη κἀπιθεάζουσ᾽,",
        "848":"ὑπὸ δ᾽ εὐνοίας",
        "849":"πῶς ἴσον εἰποῦσ᾽ ἀνύσωμαι;",
        "850":"νῦν γὰρ μέλλουσι μιανθεῖσαι",
        "851":"πειραὶ κοπάνων ἀνδροδαΐκτων",
        "852":"ἢ πάνυ θήσειν Ἀγαμεμνονίων",
        "853":"οἴκων ὄλεθρον διὰ παντός,",
        "854":"ἢ πῦρ καὶ φῶς ἐπ᾽ ἐλευθερίᾳ",
        "855":"δαίων ἀρχάς τε πολισσονόμους",
        "856":"πατέρων θ᾽ ἕξει μέγαν ὄλβον.",
        "857":"τοιάνδε πάλην μόνος ὢν ἔφεδρος",
        "858":"δισσοῖς μέλλει θεῖος Ὀρέστης",
        "859":"ἅψειν. εἴη δ᾽ ἐπὶ νίκῃ.",
        "860":"ἐή, ὀτοτοτοῖ.",
        "861":"ἔα ἔα μάλα:",
        "862":"πῶς ἔχει; πῶς κέκρανται δόμοις;",
        "863":"ἀποσταθῶμεν πράγματος τελουμένου,",
        "864":"ὅπως δοκῶμεν τῶνδ᾽ ἀναίτιαι κακῶν",
        "865":"εἶναι: μάχης γὰρ δὴ κεκύρωται τέλος.",
        "866":"οἴμοι, πανοίμοι δεσπότου πεπληγμένου:",
        "867":"οἴμοι μάλ᾽ αὖθις ἐν τρίτοις προσφθέγμασιν.",
        "868":"Αἴγισθος οὐκέτ᾽ ἔστιν. ἀλλ᾽ ἀνοίξατε",
        "869":"ὅπως τάχιστα, καὶ γυναικείους πύλας",
        "870":"μοχλοῖς χαλᾶτε: καὶ μάλ᾽ ἡβῶντος δὲ δεῖ,",
        "871":"οὐχ ὥστ᾽ ἀρῆξαι διαπεπραγμένῳ: τί γάρ;",
        "872":"ἰοὺ ἰού.",
        "873":"κωφοῖς ἀυτῶ και καθεύδουσιν μάτην",
        "874":"ἄκραντα βάζω; ποῖ Κλυταιμήστρα; τί δρᾷ;",
        "875":"ἔοικε νῦν αὖ τῆσδ᾽ ἐπιξήνου πέλας\n αὐχὴν πεσεῖσθαι πρὸς δίκην πεπληγμένος.",
        "876":"τί δ᾽ ἐστὶ χρῆμα; τίνα βοὴν ἵστης δόμοις;",
        "877":"τὸν ζῶντα καίνειν τοὺς τεθνηκότας λέγω.",
        "878":"οἲ ᾽γώ. ξυνῆκα τοὔπος ἐξ αἰνιγμάτων.",
        "879":"δόλοις ὀλούμεθ᾽, ὥσπερ οὖν ἐκτείναμεν.",
        "880":"δοίη τις ἀνδροκμῆτα πέλεκυν ὡς τάχος:",
        "881":"εἰδῶμεν εἰ νικῶμεν, ἢ νικώμεθα:",
        "882":"ἐνταῦθα γὰρ δὴ τοῦδ᾽ ἀφικόμην κακοῦ.",
        "883":"σὲ καὶ ματεύω: τῷδε δ᾽ ἀρκούντως ἔχει.",
        "884":"οἲ ᾽γώ. τέθνηκας, φίλτατ᾽ Αἰγίσθου βία.",
        "885":"φιλεῖς τὸν ἄνδρα; τοιγὰρ ἐν ταὐτῷ τάφῳ",
        "886":"κείσει. θανόντα δ᾽ οὔτι μὴ προδῷς ποτε.",
        "887":"ἐπίσχες, ὦ παῖ, τόνδε δ᾽ αἴδεσαι, τέκνον,",
        "888":"μαστόν, πρὸς ᾧ σὺ πολλὰ δὴ βρίζων ἅμα",
        "889":"οὔλοισιν ἐξήμελξας εὐτραφὲς γάλα.",
        "890":"Πυλάδη, τί δράσω; μητέρ᾽ αἰδεσθῶ κτανεῖν;",
        "891":"ποῦ δὴ τὰ λοιπὰ Λοξίου μαντεύματα",
        "892":"τὰ πυθόχρηστα, πιστά τ᾽ εὐορκώματα;",
        "893":"ἅπαντας ἐχθροὺς τῶν θεῶν ἡγοῦ πλέον.",
        "894":"κρίνω σὲ νικᾶν, καὶ παραινεῖς μοι καλῶς.",
        "895":"ἕπου, πρὸς αὐτὸν τόνδε σὲ σφάξαι θέλω.",
        "896":"καὶ ζῶντα γάρ νιν κρείσσον᾽ ἡγήσω πατρός:",
        "897":"τούτῳ θανοῦσα ξυγκάθευδ᾽, ἐπεὶ φιλεῖς",
        "898":"τὸν ἄνδρα τοῦτον, ὃν δ᾽ ἐχρῆν φιλεῖν στυγεῖς.",
        "899":"ἐγώ σ᾽ ἔθρεψα, σὺν δὲ γηράναι θέλω.",
        "900":"πατροκτονοῦσα γὰρ ξυνοικήσεις ἐμοί;",
        "901":"ἡ Μοῖρα τούτων, ὦ τέκνον, παραιτία.",
        "902":"καὶ τόνδε τοίνυν Μοῖρ᾽ ἐπόρσυνεν μόρον.",
        "903":"οὐδὲν σεβίζει γενεθλίους ἀράς, τέκνον;",
        "904":"τεκοῦσα γάρ μ᾽ ἔρριψας ἐς τὸ δυστυχές.",
        "905":"οὔτοι σ᾽ ἀπέρριψ᾽ ἐς δόμους δορυξένους.",
        "906":"αἰσχρῶς ἐπράθην ὢν ἐλευθέρου πατρός.",
        "907":"ποῦ δῆθ᾽ ὁ τῖμος, ὅντιν᾽ ἀντεδεξάμην;",
        "908":"αἰσχύνομαί σοι τοῦτ᾽ ὀνειδίσαι σαφῶς.",
        "909":"ἀλλ᾽ εἴφ᾽ ὁμοίως καὶ πατρὸς τοῦ σοῦ μάτας.",
        "910":"μὴ ᾽λεγχε τὸν πονοῦντ᾽ ἔσω καθημένη.",
        "911":"ἄλγος γυναιξὶν ἀνδρὸς εἴργεσθαι, τέκνον.",
        "912":"τρέφει δέ γ᾽ ἀνδρὸς μόχθος ἡμένας ἔσω.",
        "913":"κτενεῖν ἔοικας, ὦ τέκνον, τὴν μητέρα.",
        "914":"σύ τοι σεαυτήν, οὐκ ἐγώ, κατακτενεῖς.",
        "915":"ὅρα, φύλαξαι μητρὸς ἐγκότους κύνας.",
        "916":"τὰς τοῦ πατρὸς δὲ πῶς φύγω, παρεὶς τάδε;",
        "917":"ἔοικα θρηνεῖν ζῶσα πρὸς τύμβον μάτην.",
        "918":"πατρὸς γὰρ αἶσα τόνδε σοὐρίζει μόρον.",
        "919":"οἲ ᾽γὼ τεκοῦσα τόνδ᾽ ὄφιν ἐθρεψάμην.",
        "920":"ἦ κάρτα μάντις οὑξ ὀνειράτων φόβος.",
        "921":"ἔκανες ὃν οὐ χρῆν, καὶ τὸ μὴ χρεὼν πάθε.",
        "922":"στένω μὲν οὖν καὶ τῶνδε συμφορὰν διπλῆν.",
        "923":"ἐπεὶ δὲ πολλῶν αἱμάτων ἐπήκρισε",
        "924":"τλήμων Ὀρέστης, τοῦθ᾽ ὅμως αἱρούμεθα,",
        "925":"ὀφθαλμὸν οἴκων μὴ πανώλεθρον πεσεῖν.",
        "926":"ἔμολε μὲν δίκα Πριαμίδαις χρόνῳ,",
        "927":"βαρύδικος ποινά:",
        "928":"ἔμολε δ᾽ ἐς δόμον τὸν Ἀγαμέμνονος",
        "929":"διπλοῦς λέων, διπλοῦς Ἄρης.",
        "930":"ἔλασε δ᾽ ἐς τὸ πᾶν",
        "931":"ὁ πυθόχρηστος φυγὰς",
        "932":"θεόθεν εὖ φραδαῖσιν ὡρμημένος.",
        "933":"ἐπολολύξατ᾽ ὦ δεσποσύνων δόμων",
        "934":"ἀναφυγὰς κακῶν καὶ κτεάνων τριβᾶς",
        "935":"ὑπαὶ δυοῖν μιαστόροιν,",
        "936":"δυσοίμου τύχας.",
        "937":"ἔμολε δ᾽ ᾧ μέλει κρυπταδίου μάχας",
        "938":"δολιόφρων ποινά:",
        "939":"ἔθιγε δ᾽ ἐν μάχᾳ χερὸς ἐτήτυμος",
        "940":"Διὸς κόρα—Δίκαν δέ νιν",
        "941":"προσαγορεύομεν βροτοὶ τυχόντες καλῶσ—",
        "942":"ὀλέθριον πνέουσ᾽ ἐν ἐχθροῖς κότον:",
        "943":"τάνπερ ὁ Λοξίας ὁ Παρνασίας",
        "944":"μέγαν ἔχων μυχὸν χθονὸς ἐπορθιά-",
        "945":"ζων ἀδόλοις δόλοις",
        "946":"βλαπτομέναν χρονισθεῖσαν ἐποίχεται.",
        "947":"κρατεῖται <δέ > πως τὸ θεῖον [παρὰ ] τὸ μὴ",
        "948":"ὑπουργεῖν κακοῖς.",
        "949":"ἄξια δ᾽ οὐρανοῦχον ἀρχὰν σέβειν:",
        "950":"πάρα τὸ φῶς ἰδεῖν.",
        "951":"μέγα τ᾽ ἀφῃρέθη ψάλιον οἰκέων,",
        "952":"ἄναγε μὰν δόμοι: πολὺν ἄγαν χρόνον",
        "953":"χαμαιπετεῖς ἔκεισθ᾽ ἀεί.",
        "954":"τάχα δὲ παντελὴς χρόνος ἀμείψεται",
        "955":"πρόθυρα δωμάτων, ὅταν ἀφ᾽ ἑστίας",
        "956":"μύσος πᾶν κλύσῃ",
        "957":"καθαρμοῖσιν ἀτᾶν ἐλατηρίοις.",
        "958":"†τύχαι δ᾽ εὐπροσωποκοῖται τὸ πᾶν",
        "959":"ἰδεῖν [ἀκοῦσαι ] πρευμενεῖς",
        "960":"μετοίκοις δόμων πεσοῦνται πάλιν†.",
        "962":"ἴδεσθε χώρας τὴν διπλῆν τυραννίδα",
        "963":"πατροκτόνους τε δωμάτων πορθήτορας.",
        "964":"σεμνοὶ μὲν ἦσαν ἐν θρόνοις τόθ᾽ ἥμενοι,",
        "965":"φίλοι δὲ καὶ νῦν, ὡς ἐπεικάσαι πάθη",
        "966":"πάρεστιν, ὅρκος τ᾽ ἐμμένει πιστώμασι.",
        "967":"ξυνώμοσαν μὲν θάνατον ἀθλίῳ πατρὶ",
        "968":"καὶ ξυνθανεῖσθαι: καὶ τάδ᾽ εὐόρκως ἔχει.",
        "969":"ἴδεσθε δ᾽ αὖτε, τῶνδ᾽ ἐπήκοοι κακῶν,",
        "970":"τὸ μηχάνημα, δεσμὸν ἀθλίῳ πατρί,",
        "971":"πέδας τε χειροῖν καὶ ποδοῖν ξυνωρίδα.",
        "972":"τί νιν προσείπω, κἂν τύχω μάλ᾽ εὐστομῶν;",
        "973":"ἄγρευμα θηρός, ἢ νεκροῦ ποδένδυτον",
        "974":"δροίτης κατασκήνωμα; δίκτυον μὲν οὖν,",
        "975":"ἄρκυν τ᾽ ἂν εἴποις καὶ ποδιστῆρας πέπλους.",
        "976":"τοιοῦτον ἂν κτήσαιτο φηλήτης ἀνήρ,",
        "977":"ξένων ἀπαιόλημα κἀργυροστερῆ",
        "978":"βίον νομίζων, τῷδέ τ᾽ ἂν δολώματι",
        "979":"πολλοὺς ἀναιρῶν πολλὰ θερμαίνοι φρένα.",
        "980":"ἐκτείνατ᾽ αὐτὸ καὶ κύκλῳ παρασταδὸν",
        "981":"στέγαστρον ἀνδρὸς δείξαθ᾽, ὡς ἴδῃ πατήρ,",
        "982":"οὐχ οὑμός, ἀλλ᾽ ὁ πάντ᾽ ἐποπτεύων τάδε",
        "983":"Ἥλιος, ἄναγνα μητρὸς ἔργα τῆς ἐμῆς,",
        "984":"ὡς ἂν παρῇ μοι μάρτυς ἐν δίκῃ ποτέ,",
        "985":"ὡς τόνδ᾽ ἐγὼ μετῆλθον ἐνδίκως μόρον",
        "986":"τὸν μητρός: Αἰγίσθου γὰρ οὐ λέγω μόρον:",
        "987":"ἔχει γὰρ αἰσχυντῆρος, ὡς νόμος, δίκην:",
        "988":"ἥτις δ᾽ ἐπ᾽ ἀνδρὶ τοῦτ᾽ ἐμήσατο στύγος,",
        "989":"ἐξ οὗ τέκνων ἤνεγχ᾽ ὑπὸ ζώνην βάρος,",
        "990":"φίλον τέως, νῦν δ᾽ ἐχθρόν, ὡς φαίνει, κακόν,",
        "991":"τί σοι δοκεῖ; μύραινά γ᾽ εἴτ᾽ ἔχιδν᾽ ἔφυ",
        "992":"σήπειν θιγοῦσ᾽ ἂν ἄλλον οὐ δεδηγμένον",
        "993":"τόλμης ἕκατι κἀκδίκου φρονήματος.",
        "994":"τοιάδ᾽ ἐμοὶ ξύνοικος ἐν δόμοισι μὴ",
        "995":"γένοιτ᾽: ὀλοίμην πρόσθεν ἐκ θεῶν ἄπαις.",
        "996":"αἰαῖ αἰαῖ μελέων ἔργων:",
        "997":"στυγερῷ θανάτῳ διεπράχθης.",
        "998":"ἒ ἔ, μίμνοντι δὲ καὶ πάθος ἀνθεῖ.",
        "999":"ἔδρασεν ἢ οὐκ ἔδρασε; μαρτυρεῖ δέ μοι",
        "1000":"φᾶρος τόδ᾽, ὡς ἔβαψεν Αἰγίσθου ξίφος.",
        "1001":"φόνου δὲ κηκὶς ξὺν χρόνῳ ξυμβάλλεται,",
        "1002":"πολλὰς βαφὰς φθείρουσα τοῦ ποικίλματος.",
        "1003":"νῦν αὐτὸν αἰνῶ, νῦν ἀποιμώζω παρών,",
        "1004":"πατροκτόνον θ᾽ ὕφασμα προσφωνῶν τόδε.",
        "1005":"ἀλγῶ μὲν ἔργα καὶ πάθος γένος τε πᾶν,",
        "1006":"ἄζηλα νίκης τῆσδ᾽ ἔχων μιάσματα.",
        "1007":"οὔτις μερόπων ἀσινῆ βίτον",
        "1008":"διὰ παντὸς ἄνατος ἀμείψει.",
        "1009":"ἒ ἔ, μόχθος δ᾽ ὁ μὲν αὐτίχ᾽, ὁ δ᾽ ἥξει.",
        "1010":"ἀλλ᾽ ὡς ἂν εἰδῆτ᾽, οὐ γὰρ οἶδ᾽ ὅπη τελεῖ,",
        "1011":"ὥσπερ ξὺν ἵπποις ἡνιοστροφῶ δρόμου",
        "1012":"ἐξωτέρω: φέρουσι γὰρ νικώμενον",
        "1013":"φρένες δύσαρκτοι: πρὸς δὲ καρδίᾳ φόβος",
        "1014":"ᾄδειν ἕτοιμος ἠδ᾽ ὑπορχεῖσθαι κότῳ.",
        "1015":"ἕως δ᾽ ἔτ᾽ ἔμφρων εἰμί, κηρύσσω φίλοις,",
        "1016":"κτανεῖν τέ φημι μητέρ᾽ οὐκ ἄνευ δίκης,",
        "1017":"πατροκτόνον μίασμα καὶ θεῶν στύγος.",
        "1018":"καὶ φίλτρα τόλμης τῆσδε πλειστηρίζομαι",
        "1019":"τὸν πυθόμαντιν Λοξίαν, χρήσαντ᾽ ἐμοὶ",
        "1020":"πράξαντι μὲν ταῦτ᾽ ἐκτὸς αἰτίας κακῆς",
        "1021":"εἶναι, παρέντα δ᾽—οὐκ ἐρῶ τὴν ζημίαν:",
        "1022":"τόξῳ γὰρ οὔτις πημάτων προσίξεται.",
        "1023":"καὶ νῦν ὁρᾶτέ μ᾽, ὡς παρεσκευασμένος",
        "1024":"ξὺν τῷδε θαλλῷ καὶ στέφει προσίξομαι",
        "1025":"μεσόμφαλόν θ᾽ ἵδρυμα, Λοξίου πέδον,",
        "1026":"πυρός τε φέγγος ἄφθιτον κεκλημένον,",
        "1027":"φεύγων τόδ᾽ αἷμα κοινόν: οὐδ᾽ ἐφ᾽ ἑστίαν",
        "1028":"ἄλλην τραπέσθαι Λοξίας ἐφίετο.",
        "1029":"καὶ μαρτυρεῖν μὲν ὡς ἐπορσύνθη κακὰ",
        "1030":"τάδ᾽ ἐν χρόνῳ μοι πάντας Ἀργείους λέγω:",
        "1031":"φεύγω δ᾽ ἀλήτης τῆσδε γῆς ἀπόξενος,",
        "1032":"ζῶν καὶ τεθνηκὼς τάσδε κληδόνας λιπών.",
        "1033":"ἀλλ᾽ εὖ γ᾽ ἔπραξας, μηδ᾽ ἐπιζευχθῇς στόμα",
        "1034":"φήμῃ πονηρᾷ μηδ᾽ ἐπιγλωσσῶ κακά,",
        "1035":"ἐλευθερώσας πᾶσαν Ἀργείων πόλιν,",
        "1036":"δυοῖν δρακόντοιν εὐπετῶς τεμὼν κάρα.",
        "1037":"ἆ, ἆ.\n δμωαὶ γυναῖκες αἵδε Γοργόνων δίκην",
        "1038":"φαιοχίτωνες καὶ πεπλεκτανημέναι",
        "1039":"πυκνοῖς δράκουσιν: οὐκέτ᾽ ἂν μείναιμ᾽ ἐγώ.",
        "1040":"τίνες σὲ δόξαι, φίλτατ᾽ ἀνθρώπων πατρί,",
        "1041":"στροβοῦσιν; ἴσχε, μὴ φόβου νικῶ πολύ.",
        "1042":"οὐκ εἰσὶ δόξαι τῶνδε πημάτων ἐμοί:",
        "1043":"σαφῶς γὰρ αἵδε μητρὸς ἔγκοτοι κύνες.",
        "1044":"ποταίνιον γὰρ αἷμά σοι χεροῖν ἔτι:",
        "1045":"ἐκ τῶνδέ τοι ταραγμὸς ἐς φρένας πίτνει.",
        "1046":"ἄναξ Ἄπολλον, αἵδε πληθύουσι δή,",
        "1047":"κἀξ ὀμμάτων στάζουσιν αἷμα δυσφιλές.",
        "1048":"εἷς σοὶ καθαρμός: Λοξίας δὲ προσθιγὼν",
        "1049":"ἐλεύθερόν σε τῶνδε πημάτων κτίσει.",
        "1050":"ὑμεῖς μὲν οὐχ ὁρᾶτε τάσδ᾽, ἐγὼ δ᾽ ὁρῶ:",
        "1051":"ἐλαύνομαι δὲ κοὐκέτ᾽ ἂν μείναιμ᾽ ἐγώ.",
        "1052":"ἀλλ᾽ εὐτυχοίης, καί σ᾽ ἐποπτεύων πρόφρων",
        "1053":"θεὸς φυλάσσοι καιρίοισι συμφοραῖς.",
        "1054":"ὅδε τοι μελάθροις τοῖς βασιλείοις",
        "1055":"τρίτος αὖ χειμὼν",
        "1056":"πνεύσας γονίας ἐτελέσθη.",
        "1057":"παιδοβόροι μὲν πρῶτον ὑπῆρξαν",
        "1058":"μόχθοι τάλανές [τε Θυέστου ]:",
        "1059":"δεύτερον ἀνδρὸς βασίλεια πάθη:",
        "1060":"λουτροδάικτος δ᾽ ὤλετ᾽ Ἀχαιῶν",
        "1061":"πολέμαρχος ἀνήρ:",
        "1062":"νῦν δ᾽ αὖ τρίτος ἦλθέ ποθεν σωτήρ,",
        "1063":"ἢ μόρον εἴπω;",
        "1064":"ποῖ δῆτα κρανεῖ, ποῖ καταλήξει",
        "1065":"μετακοιμισθὲν μένος ἄτης;"
    },
    "work":"choephoroe",
    "original-urn":"urn:cts:greekLit:tlg0085.tlg006.opp-grc3",
    "edition":"Choephoroe, Aeschyli Tragoediae"
}