{
    "meta":"line",
    "author":"aeschylus",
    "credit":"OpenGreekAndLatin",
    "urn":"urn:cts:greekLit:tlg0085.tlg001.opp-grc3-simple",
    "text":{
        "0":"Ζεὺς μὲν ἀφίκτωρ ἐπίδοι προφρόνως",
        "1":"στόλον ἡμέτερον νάιον ἀρθέντ᾽",
        "2":"ἀπὸ προστομίων λεπτοψαμάθων",
        "3":"Νείλου. Δίαν δὲ λιποῦσαι",
        "4":"χθόνα σύγχορτον Συρίᾳ φεύγομεν,",
        "5":"οὔτιν᾽ ἐφ᾽ αἵματι δημηλασίαν",
        "6":"ψήφῳ πόλεως γνωσθεῖσαν,",
        "7":"ἀλλ᾽ αὐτογενεῖ φυξανορίᾳ,",
        "8":"γάμον Αἰγύπτου παίδων ἀσεβῆ",
        "9":"ʼξ̓ονοταζόμεναι.",
        "10":"Δαναὸς δὲ πατὴρ καὶ βούλαρχος",
        "11":"καὶ στασίαρχος τάδε πεσσονομῶν,",
        "12":"κύδιστ᾽ ἀχέων ἐπέκρανεν,",
        "13":"φεύγειν ἀνέδην διὰ κῦμ᾽ ἅλιον,",
        "14":"κέλσαι δ᾽ Ἄργους γαῖαν, ὅθεν δὴ",
        "15":"γένος ἡμέτερον τῆς οἰστροδόνου",
        "16":"βοὸς ἐξ ἐπαφῆς κἀξ ἐπιπνοίας",
        "17":"Διὸς εὐχόμενον τετέλεσται.",
        "18":"τίν᾽ ἂν οὖν χώραν εὔφρονα μᾶλλον",
        "19":"τῆσδ᾽ ἀφικοίμεθα",
        "20":"σὺν τοῖσδ᾽ ἱκετῶν ἐγχειριδίοις",
        "21":"ἐριοστέπτοισι κλάδοισιν;",
        "22":"ὦ πόλις, ὦ γῆ, καὶ λευκὸν ὕδωρ,",
        "23":"ὕπατοί τε θεοί, καὶ βαρύτιμοι",
        "24":"χθόνιοι θήκας κατέχοντες,",
        "25":"καὶ Ζεὺς σωτὴρ τρίτος, οἰκοφύλαξ",
        "26":"ὁσίων ἀνδρῶν, δέξασθ᾽ ἱκέτην",
        "27":"τὸν θηλυγενῆ στόλον αἰδοίῳ",
        "28":"πνεύματι χώρας: ἀρσενοπληθῆ δ᾽",
        "29":"ἑσμὸν ὑβριστὴν Αἰγυπτογενῆ,",
        "30":"πρὶν πόδα χέρσῳ τῇδ᾽ ἐν ἀσώδει",
        "31":"θεῖναι, ξὺν ὄχῳ ταχυήρει",
        "32":"πέμψατε πόντονδ᾽: ἔνθα δὲ λαίλαπι",
        "33":"χειμωνοτύπῳ, βροντῇ στεροπῇ τ᾽",
        "34":"ὀμβροφόροισίν τ᾽ ἀνέμοις ἀγρίας",
        "35":"ἁλὸς ἀντήσαντες ὄλοιντο,",
        "36":"πρίν ποτε λέκτρων, ὧν θέμις εἴργει,",
        "37":"σφετεριξάμενοι πατραδέλφειαν",
        "38":"τήνδ᾽ ἀεκόντων ἐπιβῆναι.",
        "39":"νῦν δ᾽ ἐπικεκλομένα",
        "40":"Δῖον πόρτιν ὑπερ-",
        "41":"πόντιον τιμάορ᾽, ἶνίν τ᾽",
        "42":"ἀνθονόμον τᾶς προγόνου",
        "43":"βοὸς ἐξ ἐπιπνοίας,",
        "44":"Ζηνὸς ἔφαψιν: ἐπωνυμίᾳ δ᾽",
        "45":"ἐπεκραίνετο μόρσιμος αἰὼν",
        "46":"εὐλόγως,",
        "47":"Ἔπαφόν τ᾽ ἐγέννασεν:",
        "48":"ὅντ᾽ ἐπιλεξαμένα,",
        "49":"νῦν ἐν ποιονόμοις",
        "50":"ματρὸς ἀρχαίας τόποις τῶν",
        "51":"πρόσθε πόνων μνασαμένα,",
        "52":"τά τε νῦν ἐπιδείξω",
        "53":"πιστὰ τεκμήρια γαιονόμοις,",
        "54":"τὰ δ᾽ ἄελπτά περ ὄντα φανεῖται.",
        "55":"γνώσεται",
        "56":"δὲ λόγου τις ἐν μάκει.",
        "57":"εἰ δὲ κυρεῖ τις πέλας οἰωνοπόλων",
        "58":"ἐγγάιος οἶκτον [οἰκτρὸν] ἀίων,",
        "59":"δοξάσει τιν᾽ ἀκούειν ὄπα τᾶς Τηρεΐας",
        "60":"μήτιδος οἰκτρᾶς ἀλόχου,",
        "61":"κιρκηλάτας ἀηδόνος,",
        "62":"ἅτ᾽ ἀπὸ χλωρῶν πετάλων ἐργομένα",
        "63":"πενθεῖ νέον οἶκτον ἠθέων:",
        "64":"ξυντίθησι δὲ παιδὸς μόρον, ὡς αὐτοφόνως",
        "65":"ὤλετο πρὸς χειρὸς ἕθεν",
        "66":"δυσμάτορος κότου τυχών:",
        "67":"τὼς καὶ ἐγὼ φιλόδυρ-",
        "68":"τος Ἰαονίοισι νόμοισι",
        "69":"δάπτω τὰν ἁπαλὰν",
        "70":"Νειλοθερῆ παρειὰν",
        "71":"ἀπειρόδακρύν τε καρδίαν.",
        "72":"γοεδνὰ δ᾽ ἀνθεμίζομαι",
        "73":"δειμαίνουσα φίλους, τᾶσδε φυγᾶς",
        "74":"ἀερίας ἀπὸ γᾶς",
        "75":"εἴ τις ἐστὶ κηδεμών.",
        "76":"ἀλλά, θεοὶ γενέται,",
        "77":"κλύετ᾽ εὖ τὸ δίκαιον ἰδόντες:",
        "78":"ἥβᾳ μὴ τέλεον",
        "79":"δόντες ἔχειν παρ᾽ αἶσαν,",
        "80":"ὕβριν δ᾽ ἑτοίμως στυγοῦντες, <εὖ>",
        "81":"πέλοιτ᾽ ἂν ἔνδικοι γάμοις.",
        "82":"ἔστι δὲ κἀκ πολέμου τειρομένοις",
        "83":"βωμὸς ἀρῆς φυγάσιν",
        "84":"ῥῦμα, δαιμόνων σέβας.",
        "85":"εὖ δ᾽ εἴη Διόθεν παναληθῶς.",
        "86":"Διὸς ἵμερος οὐκ εὐθήρατος ἐτύχθη.",
        "87":"παντᾷ τοι φλεγέθει",
        "88":"κἀν σκότῳ μελαίνᾳ ξὺν τύχᾳ",
        "89":"μερόπεσσι λαοῖς.",
        "90":"πίπτει δ᾽ ἀσφαλὲς οὐδ᾽ ἐπὶ νώτῳ,",
        "91":"κορυφᾷ Διὸς εἰ κρανθῇ πρᾶγμα τέλειον.",
        "92":"δαυλοὶ γὰρ πραπίδων",
        "93":"δάσκιοί τε τείνουσιν πόροι",
        "94":"κατιδεῖν ἄφραστοι.",
        "95":"ἰάπτει δ᾽ ἐλπίδων",
        "96":"ἀφ᾽ ὑψιπύργων πανώλεις",
        "97":"βροτούς, βίαν δ᾽",
        "98":"οὔτιν᾽ ἐξοπλίζει,",
        "99":"πᾶν ἄπονον δαιμόνιον:",
        "100":"ᾗ μέμονεν φρόνημά πως",
        "101":"αὐτόθεν ἐξέπραξεν ἔμπας",
        "102":"ἑδράνων ἀφ᾽ ἁγνῶν.",
        "103":"ἰδέσθω δ᾽ εἰς ὕβριν",
        "104":"βρότειον, οἵᾳ νεάζει",
        "105":"πυθμὴν δι᾽ ἁ-",
        "106":"μὸν γάμον τεθαλὼς",
        "107":"δυσπαραβούλοισι φρεσίν,",
        "108":"καὶ διάνοιαν μαινόλιν",
        "109":"κέντρον ἔχων ἄφυκτον, ἄτας",
        "110":"ἀπάταν μεταλγοῦς.",
        "111":"τοιαῦτα πάθεα μέλεα θρεομένα λέγω",
        "112":"λιγέα βαρέα δακρυοπετῆ,",
        "113":"ἰὴ ἰή,",
        "114":"ἰηλέμοισιν ἐμπρεπῆ: [θρεομένη μέλη ]",
        "115":"ζῶσα γόοις με τιμῶ.",
        "116":"ἱλέομαι μὲν Ἀπίαν βοῦνιν,",
        "117":"καρβᾶνα δ᾽ αὐδὰν",
        "118":"εὖ, γᾶ, κοννεῖς.",
        "119":"πολλάκι δ᾽ ἐμπίτνω ξὺν λακίδι",
        "120":"λινοσινεῖ",
        "121":"Σιδονίᾳ καλύπτρᾳ.",
        "122":"θεοῖς δ᾽ ἐναγέα τέλεα πελομένων καλῶς",
        "123":"ἐπίδρομ᾽, ὁπόθι θάνατος ἀπῇ.",
        "124":"ἰὼ ἰώ,",
        "125":"ἰὼ δυσάγκριτοι πόνοι.",
        "126":"ποῖ τόδε κῦμ᾽ ἀπάξει;",
        "133":"πλάτα μὲν οὖν λινορραφής τε",
        "134":"δόμος ἅλα στέγων δορὸς",
        "135":"ἀχείματόν μ᾽ ἔπεμπε σὺν πνοαῖς:",
        "136":"οὐδὲ μέμφομαι:",
        "137":"τελευτὰς δ᾽ ἐν χρόνῳ",
        "138":"πατήρ μοι παντόπτας",
        "139":"πρευμενεῖς κτίσειεν,",
        "140":"σπέρμα σεμνᾶς μέγα ματρὸς",
        "141":"εὐνὰς ἀνδρῶν, ἒ ἔ,",
        "142":"ἄγαμον ἀδάματον ἐκφυγεῖν.",
        "143":"θέλουσα δ᾽ αὖ θέλουσαν ἁγνά μ᾽",
        "144":"ἐπιδέτω Διὸς κόρα,",
        "145":"ἔχουσα σέμν᾽ ἑδώλι᾽ ἀσφαλῆ,",
        "146":"παντὶ δὲ σθένει",
        "147":"διωγμοῖς ἀσχαλῶσ᾽",
        "148":"ἀδμήτας ἀδμήτα",
        "149":"ῥύσιος γενέσθω,",
        "153":"εἰ δὲ μή, μελανθὲς",
        "154":"ἡλιόκτυπον γένος",
        "155":"τὸν γάιον,",
        "156":"τὸν πολυξενώτατον",
        "157":"Ζῆνα τῶν κεκμηκότων",
        "158":"ἱξόμεθα σὺν κλάδοις",
        "159":"ἀρτάναις θανοῦσαι,",
        "160":"μὴ τυχοῦσαι θεῶν Ὀλυμπίων.",
        "161":"ἆ Ζήν, Ἰοῦς: ἰὼ",
        "162":"μῆνις μάστειρ᾽ ἐκ θεῶν:",
        "163":"κοννῶ δ᾽ ἄγαν",
        "164":"γαμετῶν οὐρανονίκων.",
        "165":"χαλεποῦ γὰρ ἐκ",
        "166":"πνεύματος εἶσι χειμών.",
        "167":"καὶ τότ᾽ οὐ δικαίοις",
        "168":"Ζεὺς ἐνέξεται λόγοις,",
        "169":"τὸν τᾶς βοὸς",
        "170":"παῖδ᾽ ἀτιμάσας, τὸν αὐ-",
        "171":"τός ποτ᾽ ἔκτισεν γόνῳ,",
        "172":"νῦν ἔχων παλίντροπον",
        "173":"ὄψιν ἐν λιταῖσιν:",
        "174":"ὑψόθεν δ᾽ εὖ κλύοι καλούμενος.",
        "181":"παῖδες, φρονεῖν χρή: ξὺν φρονοῦντι δ᾽ ἥκετε",
        "182":"πιστῷ γέροντι τῷδε ναυκλήρῳ πατρί.",
        "183":"καὶ τἀπὶ χέρσου νῦν προμηθίαν λαβὼν",
        "184":"αἰνῶ φυλάξαι τἄμ᾽ ἔπη δελτουμένας.",
        "185":"ὁρῶ κόνιν, ἄναυδον ἄγγελον στρατοῦ:",
        "186":"σύριγγες οὐ σιγῶσιν ἀξονήλατοι:",
        "187":"ὄχλον δ᾽ ὑπασπιστῆρα καὶ δορυσσόον",
        "188":"λεύσσω, ξὺν ἵπποις καμπύλοις τ᾽ ὀχήμασιν:",
        "189":"τάχ᾽ ἂν πρὸς ἡμᾶς τῆσδε γῆς ἀρχηγέται",
        "190":"ὀπτῆρες εἶεν ἀγγέλων πεπυσμένοι.",
        "191":"ἀλλ᾽ εἴτ᾽ ἀπήμων εἴτε καὶ τεθηγμένος",
        "192":"ὠμῇ ξὺν ὀργῇ τόνδ᾽ ἐπόρνυται στόλον,",
        "193":"ἄμεινόν ἐστι παντὸς εἵνεκ᾽, ὦ κόραι,",
        "194":"πάγον προσίζειν τόνδ᾽ ἀγωνίων θεῶν.",
        "195":"κρείσσων δὲ πύργου βωμός, ἄρρηκτον σάκος.",
        "196":"ἀλλ᾽ ὡς τάχιστα βᾶτε, καὶ λευκοστεφεῖς",
        "197":"ἱκτηρίας, ἀγάλματ᾽ αἰδοίου Διός,",
        "198":"σεμνῶς ἔχουσαι διὰ χερῶν εὐωνύμων,",
        "199":"αἰδοῖα καὶ γοεδνὰ καὶ ζαχρεῖ᾽ ἔπη",
        "200":"ξένους ἀμείβεσθ᾽, ὡς ἐπήλυδας πρέπει,",
        "201":"τορῶς λέγουσαι τάσδ᾽ ἀναιμάκτους φυγάς.",
        "202":"φθογγῇ δ᾽ ἑπέσθω πρῶτα μὲν τὸ μὴ θρασύ,",
        "203":"τὸ μὴ μάταιον δ᾽ ἐκ σεσωφρονισμένων",
        "204":"ἴτω προσώπων ὄμματος παρ᾽ ἡσύχου.",
        "205":"καὶ μὴ πρόλεσχος μηδ᾽ ἐφολκὸς ἐν λόγῳ",
        "206":"γένῃ: τὸ τῇδε κάρτ᾽ ἐπίφθονον γένος.",
        "207":"μέμνησο δ᾽ εἴκειν: χρεῖος εἶ ξένη φυγάς.",
        "208":"θρασυστομεῖν γὰρ οὐ πρέπει τοὺς ἥσσονας.",
        "209":"πάτερ, φρονούντως πρὸς φρονοῦντας ἐννέπεις.",
        "210":"φυλάξομαι δὲ τάσδε μεμνῆσθαι σέθεν",
        "211":"κεδνὰς ἐφετμάς: Ζεὺς δὲ γεννήτωρ ἴδοι.",
        "212":"ἴδοιτο δῆτα πρευμενοῦς ἀπ᾽ ὄμματος.",
        "213":"θέλοιμ᾽ ἂν ἤδη σοὶ πέλας θρόνους ἔχειν.",
        "214":"μή νυν σχόλαζε, μηχανῆς δ᾽ ἔστω κράτος.",
        "215":"ὦ Ζεῦ, κόπων οἴκτειρε μἀπολωλότας.",
        "216":"κείνου θέλοντος εὖ τελευτήσει τάδε.",
        "217":"\n \n ",
        "218":"καὶ Ζηνὸς ὄρνιν τόνδε νῦν κικλήσκετε.",
        "219":"καλοῦμεν αὐγὰς ἡλίου σωτηρίους,—",
        "220":"ἁγνόν τ᾽ Ἀπόλλω, φυγάδ᾽ ἀπ᾽ οὐρανοῦ θεόν.",
        "221":"εἰδὼς ἂν αἶσαν τήνδε συγγνοίη βροτοῖς.",
        "222":"συγγνοῖτο δῆτα καὶ παρασταίη πρόφρων.",
        "223":"τίν᾽ οὖν κικλήσκω τῶνδε δαιμόνων ἔτι;",
        "224":"ὁρῶ τρίαιναν τήνδε σημεῖον θεοῦ.",
        "225":"ἀλλ᾽ εὖ τ᾽ ἔπεμψεν εὖ τε δεξάσθω χθονί.",
        "226":"Ἑρμῆς ὅδ᾽ ἄλλος τοῖσιν Ἑλλήνων νόμοις.",
        "227":"ἐλευθέροις νυν ἐσθλὰ κηρυκευέτω.",
        "228":"πάντων δ᾽ ἀνάκτων τῶνδε κοινοβωμίαν",
        "229":"σέβεσθ᾽: ἐν ἁγνῷ δ᾽ ἑσμὸς ὡς πελειάδων",
        "230":"ἵζεσθε κίρκων τῶν ὁμοπτέρων φόβῳ,",
        "231":"ἐχθρῶν ὁμαίμων καὶ μιαινόντων γένος.",
        "232":"ὄρνιθος ὄρνις πῶς ἂν ἁγνεύοι φαγών;",
        "233":"πῶς δ᾽ ἂν γαμῶν ἄκουσαν ἄκοντος πατρὸς",
        "234":"ἁγνὸς γένοιτ᾽ ἄν; οὐδὲ μὴ ʼν Ἅιδου θανὼν",
        "235":"φύγῃ ματαίων αἰτίας, πράξας τάδε.",
        "236":"κἀκεῖ δικάζει τἀμπλακήμαθ᾽, ὡς λόγος,",
        "237":"Ζεὺς ἄλλος ἐν καμοῦσιν ὑστάτας δίκας.",
        "238":"σκοπεῖτε, κἀμείβεσθε τόνδε τὸν τρόπον,",
        "239":"ὅπως ἂν ὑμῖν πρᾶγος εὖ νικᾷ τόδε.",
        "240":"ποδαπὸν ὅμιλον τόνδ᾽ ἀνελληνόστολον",
        "241":"πέπλοισι βαρβάροισι καὶ πυκνώμασι",
        "242":"χλίοντα προσφωνοῦμεν; οὐ γὰρ Ἀργολὶς",
        "243":"ἐσθὴς γυναικῶν οὐδ᾽ ἀφ᾽ Ἑλλάδος τόπων.",
        "244":"ὅπως δὲ χώραν οὔτε κηρύκων ὕπο,",
        "245":"ἀπρόξενοί τε, νόσφιν ἡγητῶν, μολεῖν",
        "246":"ἔτλητ᾽ ἀτρέστως, τοῦτο θαυμαστὸν πέλει.",
        "247":"κλάδοι γε μὲν δὴ κατὰ νόμους ἀφικτόρων",
        "248":"κεῖνται παρ᾽ ὑμῖν πρὸς θεοῖς ἀγωνίοις:",
        "249":"μόνον τόδ᾽ Ἑλλὰς χθὼν συνοίσεται στόχῳ.",
        "250":"καὶ τἄλλα πόλλ᾽ ἔτ᾽ εἰκάσαι δίκαιον ἦν,",
        "251":"εἰ μὴ παρόντι φθόγγος ἦν ὁ σημανῶν.",
        "252":"εἴρηκας ἀμφὶ κόσμον ἀψευδῆ λόγον.",
        "253":"ἐγὼ δὲ πρός σε πότερον ὡς ἔτην λέγω,",
        "254":"ἢ τηρὸν Ἑρμοῦ ῥάβδον, ἢ πόλεως ἀγόν;",
        "255":"πρὸς ταῦτ᾽ ἀμείβου καὶ λέγ᾽ εὐθαρσὴς ἐμοί.",
        "256":"τοῦ γηγενοῦς γάρ εἰμ᾽ ἐγὼ Παλαίχθονος",
        "257":"ἶνις Πελασγός, τῆσδε γῆς ἀρχηγέτης.",
        "258":"ἐμοῦ δ᾽ ἄνακτος εὐλόγως ἐπώνυμον",
        "259":"γένος Πελασγῶν τήνδε καρποῦται χθόνα.",
        "260":"καὶ πᾶσαν αἶαν, ἧς δι᾽ ἁγνὸς ἔρχεται",
        "261":"Στρυμών, τὸ πρὸς δύνοντος ἡλίου, κρατῶ.",
        "262":"ὁρίζομαι δὲ τήν τε Περραιβῶν χθόνα,",
        "263":"Πίνδου τε τἀπέκεινα, Παιόνων πέλας,",
        "264":"ὄρη τε Δωδωναῖα: συντέμνει δ᾽ ὅρος",
        "265":"ὑγρᾶς θαλάσσης: τῶνδε τἀπὶ τάδε κρατῶ.",
        "266":"αὐτῆς δὲ χώρας Ἀπίας πέδον τόδε",
        "267":"πάλαι κέκληται φωτὸς ἰατροῦ χάριν.",
        "268":"Ἆπις γὰρ ἐλθὼν ἐκ πέρας Ναυπακτίας",
        "269":"ἰατρόμαντις παῖς Ἀπόλλωνος χθόνα",
        "270":"τήνδ᾽ ἐκκαθαίρει κνωδάλων βροτοφθόρων,",
        "271":"τὰ δὴ παλαιῶν αἱμάτων μιάσμασι",
        "272":"χρανθεῖσ᾽ ἀνῆκε γαῖα †μηνεῖται ἄκη†",
        "273":"δρακονθόμιλον δυσμενῆ ξυνοικίαν.",
        "274":"τούτων ἄκη τομαῖα καὶ λυτήρια",
        "275":"πράξας ἀμέμπτως Ἆπις Ἀργείᾳ χθονὶ",
        "276":"μνήμην ποτ᾽ ἀντίμισθον ηὕρετ᾽ ἐν λιταῖς.",
        "277":"ἔχουσα δ᾽ ἤδη τἀπ᾽ ἐμοῦ τεκμήρια",
        "278":"γένος τ᾽ ἂν ἐξεύχοιο καὶ λέγοις πρόσω.",
        "279":"μακράν γε μὲν δὴ ῥῆσιν οὐ στέργει πόλις.",
        "280":"βραχὺς τορός θ᾽ ὁ μῦθος: Ἀργεῖαι γένος",
        "281":"ἐξευχόμεσθα, σπέρματ᾽ εὐτέκνου βοός:",
        "282":"καὶ ταῦτ᾽ ἀληθῆ πάντα προσφύσω λόγῳ.",
        "283":"ἄπιστα μυθεῖσθ᾽, ὦ ξέναι, κλύειν ἐμοί,",
        "284":"ὅπως τόδ᾽ ὑμῖν ἐστιν Ἀργεῖον γένος.",
        "285":"Λιβυστικαῖς γὰρ μᾶλλον ἐμφερέστεραι",
        "286":"γυναιξίν ἐστε κοὐδαμῶς ἐγχωρίαις.",
        "287":"καὶ Νεῖλος ἂν θρέψειε τοιοῦτον φυτόν,",
        "288":"Κύπριος χαρακτήρ τ᾽ ἐν γυναικείοις τύποις",
        "289":"εἰκὼς πέπληκται τεκτόνων πρὸς ἀρσένων:",
        "290":"Ἰνδάς τ᾽ ἀκούω νομάδας ἱπποβάμοσιν",
        "291":"εἶναι καμήλοις ἀστραβιζούσας, χθόνα",
        "292":"παρ᾽ Αἰθίοψιν ἀστυγειτονουμένας.",
        "293":"καὶ τὰς ἀνάνδρους κρεοβόρους τ᾽ Ἀμαζόνας,",
        "294":"εἰ τοξοτευχεῖς ἦτε, κάρτ᾽ ἂν ᾔκασα",
        "295":"ὑμᾶς. διδαχθεὶς <δ᾽ > ἂν τόδ᾽ εἰδείην πλέον,",
        "296":"ὅπως γένεθλον σπέρμα τ᾽ Ἀργεῖον τὸ σόν.",
        "297":"κλῃδοῦχον Ἥρας φασὶ δωμάτων ποτὲ",
        "298":"Ἰὼ γενέσθαι τῇδ᾽ ἐν Ἀργείᾳ χθονί.",
        "299":"ἦν ὡς μάλιστα, καὶ φάτις πολλὴ κρατεῖ.",
        "300":"μὴ καὶ λόγος τις Ζῆνα μιχθῆναι βροτῷ;",
        "301":"κοὐ κρυπτά γ᾽ Ἥρας ταῦτα τἀμπαλάγματα.",
        "302":"πῶς οὖν τελευτᾷ βασιλέων νείκη τάδε;",
        "303":"βοῦν τὴν γυναῖκ᾽ ἔθηκεν Ἀργεία θεός.",
        "304":"οὔκουν πελάζει Ζεὺς ἐπ᾽ εὐκραίρῳ βοΐ;",
        "305":"φασίν, πρέποντα βουθόρῳ ταύρῳ δέμας.",
        "306":"τί δῆτα πρὸς ταῦτ᾽ ἄλοχος ἰσχυρὰ Διός;",
        "307":"τὸν πάνθ᾽ ὁρῶντα φύλακ᾽ ἐπέστησεν βοΐ.",
        "308":"ποῖον πανόπτην οἰοβουκόλον λέγεις;",
        "309":"Ἄργον, τὸν Ἑρμῆς παῖδα γῆς κατέκτανεν.",
        "310":"τί οὖν ἔτευξεν ἄλλο δυσπότμῳ βοΐ;",
        "311":"βοηλάτην μύωπα κινητήριον.",
        "312":"οἶστρον καλοῦσιν αὐτὸν οἱ Νείλου πέλας.",
        "313":"τοιγάρ νιν ἐκ γῆς ἤλασεν μακρῷ δρόμῳ.",
        "314":"καὶ ταῦτ᾽ ἔλεξας πάντα συγκόλλως ἐμοί.",
        "315":"καὶ μὴν Κάνωβον κἀπὶ Μέμφιν ἵκετο.",
        "317":"καὶ Ζεύς γ᾽ ἐφάπτωρ χειρὶ φιτύει γόνον.",
        "318":"τίς οὖν ὁ Δῖος πόρτις εὔχεται βοός;",
        "319":"Ἔπαφος ἀληθῶς ῥυσίων ἐπώνυμος.",
        "321":"Λιβύη, μέγιστον γῆς <πέδον > καρπουμένη.",
        "322":"τίν᾽ οὖν ἔτ᾽ ἄλλον τῆσδε βλαστημὸν λέγεις;",
        "323":"Βῆλον δίπαιδα, πατέρα τοῦδ᾽ ἐμοῦ πατρός.",
        "324":"τὸ πάνσοφον νῦν ὄνομα τούτου μοι φράσον.",
        "325":"Δαναός, ἀδελφὸς δ᾽ ἐστὶ πεντηκοντάπαις.",
        "326":"καὶ τοῦδ᾽ ἄνοιγε τοὔνομ᾽ ἀφθόνῳ λόγῳ.",
        "327":"Αἴγυπτος. εἰδὼς δ᾽ ἁμὸν ἀρχαῖον γένος",
        "328":"πράσσοις ἄν, ὡς Ἀργεῖον ἀνστήσεις στόλον.",
        "329":"δοκεῖτε <δή > μοι τῆσδε κοινωνεῖν χθονὸς",
        "330":"τἀρχαῖον. ἀλλὰ πῶς πατρῷα δώματα",
        "331":"λιπεῖν ἔτλητε; τίς κατέσκηψεν τύχη;",
        "332":"ἄναξ Πελασγῶν, αἰόλ᾽ ἀνθρώπων κακά.",
        "333":"πόνου δ᾽ ἴδοις ἂν οὐδαμοῦ ταὐτὸν πτερόν:",
        "334":"ἐπεὶ τίς ηὔχει τήνδ᾽ ἀνέλπιστον φυγὴν",
        "335":"κέλσειν ἐς Ἄργος κῆδος ἐγγενὲς τὸ πρίν,",
        "336":"ἔχθει μεταπτοιοῦσαν εὐναίων γάμων;",
        "337":"τί φῂς ἱκνεῖσθαι τῶνδ᾽ ἀγωνίων θεῶν,",
        "338":"λευκοστεφεῖς ἔχουσα νεοδρέπτους κλάδους;",
        "339":"ὡς μὴ γένωμαι δμωὶς Αἰγύπτου γένει.",
        "340":"πότερα κατ᾽ ἔχθραν, ἢ τὸ μὴ θέμις λέγεις;",
        "341":"τίς δ᾽ ἂν φίλους ὄνοιτο τοὺς κεκτημένους;",
        "342":"σθένος μὲν οὕτως μεῖζον αὔξεται βροτοῖς.",
        "343":"καὶ δυστυχούντων γ᾽ εὐμαρὴς ἀπαλλαγή.",
        "344":"πῶς οὖν πρὸς ὑμᾶς εὐσεβὴς ἐγὼ πέλω;",
        "345":"αἰτοῦσι μὴ ʼκδοὺς παισὶν Αἰγύπτου πάλιν.",
        "346":"βαρέα σύ γ᾽ εἶπας, πόλεμον ἄρασθαι νέον.",
        "347":"ἀλλ᾽ ἡ δίκη γε ξυμμάχων ὑπερστατεῖ.",
        "348":"εἴπερ γ᾽ ἀπ᾽ ἀρχῆς πραγμάτων κοινωνὸς ἦν.",
        "349":"αἰδοῦ σὺ πρύμναν πόλεος ὧδ᾽ ἐστεμμένην.",
        "350":"πέφρικα λεύσσων τάσδ᾽ ἕδρας κατασκίους.",
        "351":"βαρύς γε μέντοι Ζηνὸς ἱκεσίου κότος.",
        "352":"Παλαίχθονος τέκος, κλῦθί μου",
        "353":"πρόφρονι καρδίᾳ, Πελασγῶν ἄναξ.",
        "354":"ἴδε με τὰν ἱκέτιν φυγάδα περίδρομον,",
        "355":"λυκοδίωκτον ὡς δάμαλιν ἂμ πέτραις",
        "356":"ἠλιβάτοις, ἵν᾽ ἀλκᾷ πίσυνος μέμυ-",
        "357":"κε φράζουσα βοτῆρι μόχθους.",
        "358":"ὁρῶ κλάδοισι νεοδρόποις κατάσκιον",
        "359":"νεύονθ᾽ ὅμιλον τόνδ᾽ ἀγωνίων θεῶν.",
        "360":"εἴη δ᾽ ἄνατον πρᾶγμα τοῦτ᾽ ἀστοξένων.",
        "361":"μηδ᾽ ἐξ ἀέλπτων κἀπρομηθήτων πόλει",
        "362":"νεῖκος γένηται: τῶν γὰρ οὐ δεῖται πόλις.",
        "363":"ἴδοιτο δῆτ᾽ ἄνατον φυγὰν",
        "364":"ἱκεσία Θέμις Διὸς κλαρίου.",
        "365":"σὺ δὲ παρ᾽ ὀψιγόνου μάθε γεραιόφρων:",
        "366":"ποτιτρόπαιον αἰδόμενος †οὖνπερ",
        "367":"ἱεροδόκα† . .",
        "368":"θεῶν λήματ᾽ ἀπ᾽ ἀνδρὸς ἁγνοῦ.",
        "369":"οὔτοι κάθησθε δωμάτων ἐφέστιοι",
        "370":"ἐμῶν. τὸ κοινὸν δ᾽ εἰ μιαίνεται πόλις,",
        "371":"ξυνῇ μελέσθω λαὸς ἐκπονεῖν ἄκη.",
        "372":"ἐγὼ δ᾽ ἂν οὐ κραίνοιμ᾽ ὑπόσχεσιν πάρος,",
        "373":"ἀστοῖς δὲ πᾶσι τῶνδε κοινώσας πέρι.",
        "374":"σύ τοι πόλις, σὺ δὲ τὸ δάμιον:",
        "375":"πρύτανις ἄκριτος ὤν,",
        "376":"κρατύνεις βωμόν, ἑστίαν χθονός,",
        "377":"μονοψήφοισι νεύμασιν σέθεν,",
        "378":"μονοσκήπτροισι δ᾽ ἐν θρόνοις χρέος",
        "379":"πᾶν ἐπικραίνεις: ἄγος φυλάσσου.",
        "380":"ἄγος μὲν εἴη τοῖς ἐμοῖς παλιγκότοις,",
        "381":"ὑμῖν δ᾽ ἀρήγειν οὐκ ἔχω βλάβης ἄτερ:",
        "382":"οὐδ᾽ αὖ τόδ᾽ εὖφρον, τάσδ᾽ ἀτιμάσαι λιτάς.",
        "383":"ἀμηχανῶ δὲ καὶ φόβος μ᾽ ἔχει φρένας",
        "384":"δρᾶσαί τε μὴ δρᾶσαί τε καὶ τύχην ἑλεῖν.",
        "385":"τὸν ὑψόθεν σκοπὸν ἐπισκόπει,",
        "386":"φύλακα πολυπόνων",
        "387":"βροτῶν, οἳ τοῖς πέλας προσήμενοι",
        "388":"δίκας οὐ τυγχάνουσιν ἐννόμου.",
        "389":"μένει τοι Ζηνὸς ἱκταίου κότος",
        "390":"δυσπαραθέλκτους παθόντος οἴκτοις.",
        "391":"εἴ τοι κρατοῦσι παῖδες Αἰγύπτου σέθεν",
        "392":"νόμῳ πόλεως, φάσκοντες ἐγγύτατα γένους",
        "393":"εἶναι, τίς ἂν τοῖσδ᾽ ἀντιωθῆναι θέλοι;",
        "394":"δεῖ τοί σε φεύγειν κατὰ νόμους τοὺς οἴκοθεν,",
        "395":"ὡς οὐκ ἔχουσι κῦρος οὐδὲν ἀμφὶ σοῦ.",
        "396":"μή τί ποτ᾽ οὖν γενοίμαν ὑποχείριος",
        "397":"κράτεσιν ἀρσένων. ὕπαστρον δέ τοι",
        "398":"μῆχαρ ὁρίζομαι γάμου δύσφρονος",
        "399":"φυγάν: ξύμμαχον δ᾽ ἑλόμενος δίκαν",
        "400":"κρῖνε σέβας τὸ πρὸς θεῶν.",
        "401":"οὐκ εὔκριτον τὸ κρῖμα: μή μ᾽ αἱροῦ κριτήν.",
        "402":"εἶπον δὲ καὶ πρίν, οὐκ ἄνευ δήμου τάδε",
        "403":"πράξαιμ᾽ ἄν, οὐδέ περ κρατῶν, μὴ καί ποτε",
        "404":"εἴπῃ λεώς, εἴ πού τι κἀλλοῖον τύχοι,",
        "405":"“ἐπήλυδας τιμῶν ἀπώλεσας πόλιν.”",
        "406":"ἀμφοτέροις ὁμαίμων τάδ᾽ ἐπισκοπεῖ",
        "407":"Ζεὺς ἑτερορρεπής, νέμων εἰκότως",
        "408":"ἄδικα μὲν κακοῖς, ὅσια δ᾽ ἐννόμοις.",
        "409":"τί τῶνδ᾽ ἐξ ἴσου ῥεπομένων μεταλ-",
        "410":"γὲς τὸ δίκαιον ἔρξαι;",
        "411":"δεῖ τοι βαθείας φροντίδος σωτηρίου,",
        "412":"δίκην κολυμβητῆρος, ἐς βυθὸν μολεῖν",
        "413":"δεδορκὸς ὄμμα, μηδ᾽ ἄγαν ᾠνωμένον:",
        "414":"ὅπως ἄνατα ταῦτα πρῶτα μὲν πόλει,",
        "415":"αὐτοῖσί θ᾽ ἡμῖν ἐκτελευτήσει καλῶς,",
        "416":"καὶ μήτε δῆρις ῥυσίων ἐφάψεται",
        "417":"μήτ᾽ ἐν θεῶν ἕδραισιν ὧδ᾽ ἱδρυμένας",
        "418":"ἐκδόντες ὑμᾶς τὸν πανώλεθρον θεὸν",
        "419":"βαρὺν ξύνοικον θησόμεσθ᾽ ἀλάστορα,",
        "420":"ὃς οὐδ᾽ ἐν Ἅιδου τὸν θανόντ᾽ ἐλευθεροῖ.",
        "421":"μῶν οὐ δοκεῖ δεῖν φροντίδος σωτηρίου;",
        "422":"φρόντισον καὶ γενοῦ",
        "423":"πανδίκως εὐσεβὴς",
        "424":"πρόξενος: τὰν φυγάδα μὴ προδῷς,",
        "425":"τὰν ἕκαθεν ἐκβολαῖς",
        "426":"δυσθέοις ὀρμέναν:",
        "427":"μηδ᾽ ἴδῃς μ᾽ ἐξ ἑδρᾶν",
        "428":"πολυθέων ῥυσια-",
        "429":"σθεῖσαν, ὦ πᾶν κράτος ἔχων χθονός.",
        "430":"γνῶθι δ᾽ ὕβριν ἀνέρων",
        "431":"καὶ φύλαξαι κότον.",
        "432":"μή τι τλῇς τὰν ἱκέτιν εἰσιδεῖν",
        "433":"ἀπὸ βρετέων βίᾳ",
        "434":"δίκας ἀγομέναν",
        "435":"ἱππηδὸν ἀμπύκων,",
        "436":"πολυμίτων πέπλων τ᾽ ἐπιλαβὰς ἐμῶν.",
        "437":"ἴσθι γάρ: παισὶ τάδε καὶ δόμοις,",
        "438":"ὁπότερ᾽ ἂν κτίσῃς,",
        "439":"μένει ἄρ᾽ ἐκτίνειν",
        "440":"ὁμοιΐαν θέμιν.",
        "441":"τάδε φράσαι δίκαια Διόθεν κράτη.",
        "442":"καὶ δὴ πέφρασμαι: δεῦρο δ᾽ ἐξοκέλλεται:",
        "443":"ἢ τοῖσιν ἢ τοῖς πόλεμον αἴρεσθαι μέγαν",
        "444":"πᾶσ᾽ ἔστ᾽ ἀνάγκη, καὶ γεγόμφωται σκάφος",
        "445":"στρέβλαισι ναυτικαῖσιν ὡς προσηγμένον.",
        "446":"ἄνευ δὲ λύπης οὐδαμοῦ καταστροφή.",
        "447":"καὶ χρημάτων μὲν ἐκ δόμων πορθουμένων,",
        "448":"[ἄτην γε μείζω καὶ μέγ᾽ ἐμπλήσας γόμου]",
        "449":"γένοιτ᾽ ἂν ἄλλα κτησίου Διὸς χάριν:",
        "450":"καὶ γλῶσσα τοξεύσασα μὴ τὰ καίρια,",
        "451":"γένοιτο μύθου μῦθος ἂν θελκτήριος",
        "452":"[ἀλγεινὰ θυμοῦ κάρτα κινητήρια]:",
        "453":"ὅπως δ᾽ ὅμαιμον αἷμα μὴ γενήσεται,",
        "454":"δεῖ κάρτα θύειν καὶ πεσεῖν χρηστήρια",
        "455":"θεοῖσι πολλοῖς πολλά, πημονῆς ἄκη.",
        "456":"ἦ κάρτα νείκους τοῦδ᾽ ἐγὼ παροίχομαι:",
        "457":"θέλω δ᾽ ἄιδρις μᾶλλον ἢ σοφὸς κακῶν",
        "458":"εἶναι: γένοιτο δ᾽ εὖ παρὰ γνώμην ἐμήν.",
        "459":"πολλῶν ἄκουσον τέρματ᾽ αἰδοίων λόγων.",
        "460":"ἤκουσα, καὶ λέγοις ἄν: οὔ με φεύξεται.",
        "461":"ἔχω στρόφους ζώνας τε, συλλαβὰς πέπλων.",
        "462":"τάχ᾽ ἂν γυναιξὶ ταῦτα συμπρεπῆ πέλοι.",
        "463":"ἐκ τῶνδε τοίνυν, ἴσθι, μηχανὴ καλή—",
        "464":"λέξον τίν᾽ αὐδὴν τήνδε γηρυθεῖσ᾽ ἔσει.",
        "465":"εἰ μή τι πιστὸν τῷδ᾽ ὑποστήσεις στόλῳ—",
        "466":"τί σοι περαίνει μηχανὴ συζωμάτων;",
        "467":"νέοις πίναξι βρέτεα κοσμῆσαι τάδε.",
        "468":"αἰνιγματῶδες τοὔπος: ἀλλ᾽ ἁπλῶς φράσον.",
        "469":"ἐκ τῶνδ᾽ ὅπως τάχιστ᾽ ἀπάγξασθαι θεῶν.",
        "470":"ἤκουσα μαστικτῆρα καρδίας λόγον.",
        "471":"ξυνῆκας: ὠμμάτωσα γὰρ σαφέστερον.",
        "472":"καὶ [μὴν ] πολλαχῇ γε δυσπάλαιστα πράγματα,",
        "473":"κακῶν δὲ πλῆθος ποταμὸς ὣς ἐπέρχεται:",
        "474":"ἄτης δ᾽ ἄβυσσον πέλαγος οὐ μάλ᾽ εὔπορον",
        "475":"τόδ᾽ ἐσβέβηκα, κοὐδαμοῦ λιμὴν κακῶν.",
        "476":"εἰ μὲν γὰρ ὑμῖν μὴ τόδ᾽ ἐκπράξω χρέος,",
        "477":"μίασμ᾽ ἔλεξας οὐχ ὑπερτοξεύσιμον:",
        "478":"εἰ δ᾽ αὖθ᾽ ὁμαίμοις παισὶν Αἰγύπτου σέθεν",
        "479":"σταθεὶς πρὸ τειχέων διὰ μάχης ἥξω τέλους,",
        "480":"πῶς οὐχὶ τἀνάλωμα γίγνεται πικρόν,",
        "481":"ἄνδρας γυναικῶν οὕνεχ᾽ αἱμάξαι πέδον;",
        "482":"ὅμως δ᾽ ἀνάγκη Ζηνὸς αἰδεῖσθαι κότον",
        "483":"ἱκτῆρος: ὕψιστος γὰρ ἐν βροτοῖς φόβος.",
        "484":"σὺ μέν, πάτερ γεραιὲ τῶνδε παρθένων,",
        "485":"κλάδους τε τούτους αἶψ᾽ ἐν ἀγκάλαις λαβὼν",
        "486":"βωμοὺς ἐπ᾽ ἄλλους δαιμόνων ἐγχωρίων",
        "487":"θές, ὡς ἴδωσι τῆσδ᾽ ἀφίξεως τέκμαρ",
        "488":"πάντες πολῖται, μηδ᾽ ἀπορριφθῇ λόγος",
        "489":"ἐμοῦ: κατ᾽ ἀρχῆς γὰρ φιλαίτιος λεώς.",
        "490":"καὶ γὰρ τάχ᾽ ἄν τις οἰκτίσας ἰδὼν τάδε",
        "491":"ὕβριν μὲν ἐχθήρειεν ἄρσενος στόλου,",
        "492":"ὑμῖν δ᾽ ἂν εἴη δῆμος εὐμενέστερος:",
        "493":"τοῖς ἥσσοσιν γὰρ πᾶς τις εὐνοίας φέρει.",
        "494":"πολλῶν τάδ᾽ ἡμῖν ἐστιν ἠξιωμένα,",
        "495":"αἰδοῖον εὑρεθέντα πρόξενον λαβεῖν.",
        "496":"ὀπάονας δὲ φράστοράς τ᾽ ἐγχωρίων",
        "497":"ξύμπεμψον, ὡς ἂν τῶν πολισσούχων θεῶν",
        "498":"βωμοὺς προνάους καὶ †πολισσούχων ἕδρας",
        "499":"εὕρωμεν, ἀσφάλεια δ᾽ ᾖ δι᾽ ἄστεως",
        "500":"στείχουσι: μορφῆς δ᾽ οὐχ ὁμόστολος φύσις.",
        "501":"Νεῖλος γὰρ οὐχ ὅμοιον Ἰνάχῳ γένος",
        "502":"τρέφει. φύλαξαι μὴ θράσος τέκῃ φόβον:",
        "503":"καὶ δὴ φίλον τις ἔκταν᾽ ἀγνοίας ὕπο.",
        "504":"στείχοιτ᾽ ἄν, ἄνδρες: εὖ γὰρ ὁ ξένος λέγει.",
        "505":"ἡγεῖσθε βωμοὺς ἀστικούς, θεῶν ἕδρας:",
        "506":"καὶ ξυμβολοῦσιν οὐ πολυστομεῖν χρεὼν",
        "507":"ναύτην ἄγοντας τόνδ᾽ ἐφέστιον θεῶν.",
        "508":"τούτῳ μὲν εἶπας, καὶ τεταγμένος κίοι:",
        "509":"ἐγὼ δὲ πῶς δρῶ; ποῦ θράσος νέμεις ἐμοί;",
        "510":"κλάδους μὲν αὐτοῦ λεῖπε, σημεῖον πόνου.",
        "511":"καὶ δή σφε λείπω χειρὶ καὶ λόγοις σέθεν.",
        "512":"λευρὸν κατ᾽ ἄλσος νῦν ἐπιστρέφου τόδε.",
        "513":"καὶ πῶς βέβηλον ἄλσος ἂν ῥύοιτό με;",
        "514":"οὔτοι πτερωτῶν ἁρπαγαῖς <σ᾽ > ἐκδώσομεν.",
        "515":"ἀλλ᾽ εἰ δρακόντων δυσφρόνων ἐχθίοσιν;",
        "516":"εὔφημον εἴη τοὔπος εὐφημουμένῃ.",
        "517":"οὔτοι τι θαῦμα δυσφορεῖν φόβῳ φρενός.",
        "518":"ἀεὶ γυναικῶν ἐστὶ δεῖμ᾽ ἐξαίσιον.",
        "519":"σὺ καὶ λέγων εὔφραινε καὶ πράσσων φρένα.",
        "520":"ἀλλ᾽ οὔτι δαρὸν χρόνον ἐρημώσει πατήρ.",
        "521":"ἐγὼ δὲ λαοὺς συγκαλῶν ἐγχωρίους",
        "522":"στείχω, τὸ κοινὸν ὡς ἂν εὐμενὲς τιθῶ:",
        "523":"καὶ σὸν διδάξω πατέρα ποῖα χρὴ λέγειν.",
        "524":"πρὸς ταῦτα μίμνε καὶ θεοὺς ἐγχωρίους",
        "525":"λιταῖς παραιτοῦ τῶν σ᾽ ἔρως ἔχει τυχεῖν.",
        "526":"ἐγὼ δὲ ταῦτα πορσυνῶν ἐλεύσομαι:",
        "527":"πειθὼ δ᾽ ἕποιτο καὶ τύχη πρακτήριος.",
        "528":"ἄναξ ἀνάκτων, μακάρων",
        "529":"μακάρτατε καὶ τελέων",
        "530":"τελειότατον κράτος, ὄλβιε Ζεῦ,",
        "531":"πιθοῦ τε καὶ γένει σῷ",
        "532":"ἄλευσον ἀνδρῶν ὕβριν εὖ στυγήσας:",
        "533":"λίμνᾳ δ᾽ ἔμβαλε πορφυροειδεῖ",
        "534":"τὰν μελανόζυγ᾽ ἄταν.",
        "535":"τὸ πρὸς γυναικῶν <δ᾽ > ἐπιδὼν",
        "536":"παλαίφατον ἁμέτερον",
        "537":"γένος φιλίας προγόνου γυναικὸς",
        "538":"νέωσον εὔφρον᾽ αἶνον,",
        "539":"γενοῦ πολυμνάστωρ, ἔφαπτορ Ἰοῦς,",
        "540":"Δῖαι τοι γένος εὐχόμεθ᾽ εἶναι",
        "541":"γᾶς ἀπὸ τᾶσδ᾽ ἄποικοι.",
        "542":"παλαιὸν δ᾽ εἰς ἴχνος μετέσταν",
        "543":"ματέρος ἀνθονόμους ἐπωπάς,",
        "544":"λειμῶνα βούχιλον, ἔνθεν Ἰὼ",
        "545":"οἴστρῳ ἐρεσσομένα",
        "546":"φεύγει ἁμαρτίνοος,",
        "547":"πολλὰ βροτῶν διαμειβομένα",
        "548":"φῦλα, διχῇ δ᾽ ἀντίπορον",
        "549":"γαῖαν ἐν αἴσᾳ διατέμ-",
        "550":"νουσα πόρον κυματίαν ὁρίζει:",
        "551":"ἰάπτει δ᾽ Ἀσίδος δι᾽ αἴας",
        "552":"μηλοβότου Φρυγίας διαμπάξ:",
        "553":"περᾷ δὲ Τεύθραντος ἄστυ Μυσῶν,",
        "554":"Λύδιά τ᾽ ἂγ γύαλα,",
        "555":"καὶ δι᾽ ὀρῶν Κιλίκων",
        "556":"Παμφύλων τε [γένη ] διορνυμένα",
        "557":"πὰρ ποταμοὺς ἀενάους",
        "558":"καὶ βαθύπλουτον χθόνα καὶ",
        "559":"τὰν Ἀφροδίτας πολύπυρον αἶαν.",
        "560":"ἱκνεῖται δ᾽ †εἰσικνουμένου βέλει",
        "561":"βουκόλου πτερόεντος",
        "562":"Δῖον πάμβοτον ἄλσος,",
        "563":"λειμῶνα χιονόβοσκον, ὅντ᾽ ἐπέρχεται",
        "564":"Τυφῶ μένος,",
        "565":"ὕδωρ τε Νείλου νόσοις ἄθικτον,",
        "566":"μαινομένα πόνοις ἀτί-",
        "567":"μοις ὀδύναις τε κεντροδα-",
        "568":"λήτισι θυιὰς Ἥρας.",
        "569":"βροτοὶ δ᾽, οἳ γᾶς τότ᾽ ἦσαν ἔννομοι,",
        "570":"χλωρῷ δείματι θυμὸν",
        "571":"πάλλοντ᾽ ὄψιν ἀήθη,",
        "572":"βοτὸν ἐσορῶντες δυσχερὲς μιξόμβροτον,",
        "573":"τὰν μὲν βοός,",
        "574":"τὰν δ᾽ αὖ γυναικός: τέρας δ᾽ ἐθάμβουν.",
        "575":"καὶ τότε δὴ τίς ἦν ὁ θέλ-",
        "576":"ξας πολύπλαγκτον ἀθλίαν",
        "577":"οἰστροδόνητον Ἰώ;",
        "578":"δι᾽ αἰῶνος κρέων ἀπαύστου",
        "579":"Ζεὺς...",
        "580":"χειρὸς δ᾽ ἀπημάντῳ σθένει",
        "581":"καὶ θείαις ἐπιπνοίαις",
        "582":"παύεται, δακρύων δ᾽ ἀπο-",
        "583":"στάζει πένθιμον αἰδῶ.",
        "584":"λαβοῦσα δ᾽ ἕρμα Δῖον ἀψευδεῖ λόγῳ",
        "585":"γείνατο παῖδ᾽ ἀμεμφῆ,",
        "586":"δι᾽ αἰῶνος μακροῦ πάνολβον:",
        "587":"ἔνθεν πᾶσα βοᾷ χθών,",
        "588":"“φυσιζόου γένος τόδε",
        "589":"Ζηνός ἐστιν ἀληθῶς:",
        "590":"τίς γὰρ ἂν κατέπαυσεν Ἥ-",
        "591":"ρας νόσους ἐπιβούλους;”",
        "592":"Διὸς τόδ᾽ ἔργον: καὶ τόδ᾽ ἂν γένος λέγων",
        "593":"ἐξ Ἐπάφου κυρήσαις.",
        "594":"τίν᾽ ἂν θεῶν ἐνδικωτέροισιν",
        "595":"κεκλοίμαν εὐλόγως ἐπ᾽ ἔργοις;",
        "596":"<αὐτὸς > πατὴρ φυτουργὸς αὐτόχειρ ἄναξ",
        "597":"γένους παλαιόφρων μέγας",
        "598":"τέκτων, τὸ πᾶν μῆχαρ οὔριος Ζεύς.",
        "599":"ὑπ᾽ ἀρχᾶς δ᾽ οὔτινος θοάζων",
        "600":"τὸ μεῖον κρεισσόνων κρατύνει;",
        "601":"οὔτινος ἄνωθεν ἡμένου σέβει κάτω.",
        "602":"πάρεστι δ᾽ ἔργον ὡς ἔπος",
        "603":"σπεῦσαί τι τῶν βούλιος φέρει φρήν.",
        "604":"θαρσεῖτε παῖδες: εὖ τὰ τῶν ἐγχωρίων:",
        "605":"δήμου δέδοκται παντελῆ ψηφίσματα.",
        "606":"ὦ χαῖρε πρέσβυ, φίλτατ᾽ ἀγγέλλων ἐμοί:",
        "607":"ἔνισπε δ᾽ ἡμῖν ποῖ κεκύρωται τέλος,",
        "608":"δήμου κρατοῦσα χείρ θ᾽ ὅπῃ πληθύνεται.",
        "609":"ἔδοξεν Ἀργείοισιν οὐ διχορρόπως,",
        "610":"ἀλλ᾽ ὥστ᾽ ἀνηβῆσαί με γηραιᾷ φρενί:",
        "611":"πανδημίᾳ γὰρ χερσὶ δεξιωνύμοις",
        "612":"ἔφριξεν αἰθὴρ τόνδε κραινόντων λόγον:",
        "613":"ἡμᾶς μετοικεῖν τῆσδε γῆς ἐλευθέρους",
        "614":"κἀρρυσιάστους ξύν τ᾽ ἀσυλίᾳ βροτῶν:",
        "615":"καὶ μήτ᾽ ἐνοίκων μήτ᾽ ἐπηλύδων τινὰ",
        "616":"ἄγειν: ἐὰν δὲ προστιθῇ τὸ καρτερόν,",
        "617":"τὸν μὴ βοηθήσαντα τῶνδε γαμόρων",
        "618":"ἄτιμον εἶναι ξὺν φυγῇ δημηλάτῳ.",
        "619":"τοιάνδ᾽ ἔπειθε ῥῆσιν ἀμφ᾽ ἡμῶν λέγων",
        "620":"ἄναξ Πελασγῶν, ἱκεσίου Ζηνὸς κότον",
        "621":"μέγαν προφωνῶν μήποτ᾽ εἰσόπιν χρόνου",
        "622":"πόλιν παχῦναι, ξενικὸν ἀστικόν θ᾽ ἅμα",
        "623":"λέγων διπλοῦν μίασμα πρὸς πόλεως φανὲν",
        "624":"ἀμήχανον βόσκημα πημονῆς πέλειν.",
        "625":"τοιαῦτ᾽ ἀκούων χερσὶν Ἀργεῖος λεὼς",
        "626":"ἔκραν᾽ ἄνευ κλητῆρος ὡς εἶναι τάδε.",
        "627":"δημηγόρους δ᾽ ἤκουσεν εὐπιθεῖς στροφὰς",
        "628":"δῆμος Πελασγῶν: Ζεὺς δ᾽ ἐπέκρανεν τέλος.",
        "629":"ἄγε δή, λέξωμεν ἐπ᾽ Ἀργείοις",
        "630":"εὐχὰς ἀγαθάς, ἀγαθῶν ποινάς.",
        "631":"Ζεὺς δ᾽ ἐφορεύοι ξένιος ξενίου",
        "632":"στόματος τιμὰς ἐπ᾽ ἀληθείᾳ,",
        "633":"τέρμον᾽ ἀπαντᾶν πρὸς ἄμεμπτον.",
        "634":"νῦν ὄπ᾽ ἐμάν, θεοὶ",
        "635":"Διογενεῖς, κλύοιτ᾽ εὐ-",
        "636":"κταῖα γένει χεούσας:",
        "637":"μήποτε πυρίφατον",
        "638":"τάνδε Πελασγίαν [πόλιν]",
        "639":"τὸν ἄκορον βοᾶς,",
        "640":"κτίσαι μάχλον Ἄρη,",
        "641":"τὸν ἀρότοις θερί-",
        "642":"ζοντα βροτοὺς ἐν ἄλλοις,",
        "643":"οὕνεκ᾽ ᾤκτισαν ἡμᾶς,",
        "644":"ψῆφον δ᾽ εὔφρον᾽ ἔθεντο,",
        "645":"αἰδοῦνται δ᾽ ἱκέτας Διός,",
        "646":"ποίμναν τάνδ᾽ ἀμέγαρτον:",
        "647":"οὐδὲ μετ᾽ ἀρσένων",
        "648":"ψῆφον ἔθεντ᾽ ἀτιμώ-",
        "649":"σαντες ἔριν γυναικῶν,",
        "650":"Δῖον ἐπιδόμενοι",
        "651":"πράκτορ᾽ ἐπίσκοπον",
        "652":"δυσπόλεμον, τὸν οὔ-",
        "653":"τις ἂν δόμος ἔχν",
        "654":"ἐπ᾽ ὀρόφων ἰαί-",
        "655":"νοιτο: βαρὺς δ᾽ ἐφίζει.",
        "656":"ἅζονται γὰρ ὁμαίμους",
        "657":"Ζηνὸς ἵκτορας ἁγνοῦ.",
        "658":"τοιγάρτοι καθαροῖσι βω-",
        "659":"μοῖς θεοὺς ἀρέσονται.",
        "660":"τοιγὰρ ὑποσκίων",
        "661":"ἐκ στομάτων ποτά-",
        "662":"σθω φιλότιμος εὐχά,",
        "663":"μήποτε λοιμὸς ἀνδρῶν",
        "664":"τάνδε πόλιν κενώσαι:",
        "665":"μηδ᾽ ἐπιχωρίοις <στάσις >",
        "666":"πτώμασιν αἱματίσαι πέδον γᾶς.",
        "667":"ἥβας δ᾽ ἄνθος ἄδρεπτον",
        "668":"ἔστω, μηδ᾽ Ἀφροδίτας",
        "669":"εὐνάτωρ βροτολοιγὸς Ἄ-",
        "670":"ρης κέρσειεν ἄωτον.",
        "671":"†καὶ γεραροῖσι πρε-",
        "672":"σβυτοδόκοι γεμόν-",
        "673":"των θυμέλαι φλεγόντων. †",
        "674":"τὼς πόλις εὖ νέμοιτο",
        "675":"Ζῆνα μέγαν σεβόντων,",
        "676":"τὸν ξένιον δ᾽ ὑπερτάτως,",
        "677":"ὃς πολιῷ νόμῳ αἶσαν ὀρθοῖ.",
        "678":"τίκτεσθαι δὲ φόρους γᾶς",
        "679":"ἄλλους εὐχόμεθ᾽ αἰεί,",
        "680":"Ἄρτεμιν δ᾽ ἑκάταν γυναι-",
        "681":"κῶν λόχους ἐφορεύειν.",
        "682":"μηδέ τις ἀνδροκμὴς",
        "683":"λοιγὸς ἐπελθέτω",
        "684":"τάνδε πόλιν δαΐζων,",
        "685":"ἄχορον ἀκίθαριν",
        "686":"δακρυογόνον Ἄρη",
        "687":"βοάν τ᾽ ἔνδημον ἐξοπλίζων.",
        "688":"νούσων δ᾽ ἑσμὸς ἀπ᾽ ἀστῶν",
        "689":"ἵζοι κρατὸς ἀτερπής:",
        "690":"εὐμενὴς δ᾽ ὁ Λύκειος ἔσ-",
        "691":"τω πάσᾳ νεολαίᾳ.",
        "692":"καρποτελῆ δέ τοι",
        "693":"Ζεὺς ἐπικραινέτω",
        "694":"φέρματι γᾶν πανώρῳ.",
        "695":"πρόνομα δὲ βοτὰ τὼς",
        "696":"πολύγονα τελέθοι:",
        "697":"τὸ πᾶν τ᾽ ἐκ δαιμόνων λάχοιεν.",
        "698":"εὔφαμον δ᾽ ἐπὶ βωμοῖς",
        "699":"μοῦσαν θείατ᾽ ἀοιδοί:",
        "700":"ἁγνῶν τ᾽ ἐκ στομάτων φερέ-",
        "701":"σθω φάμα φιλοφόρμιγξ.",
        "702":"φυλάσσοι τ᾽ ἀτρεμαῖα τιμὰς",
        "703":"τὸ δάμιον, τὸ πτόλιν κρατύνει,",
        "704":"προμαθὶς εὐκοινόμητις ἀρχά:",
        "705":"ξένοισί τ᾽ εὐξυμβόλους,",
        "706":"πρὶν ἐξοπλίζειν Ἄρη,",
        "707":"δίκας ἄτερ πημάτων διδοῖεν.",
        "708":"θεοὺς δ᾽, οἳ γᾶν ἔχουσιν, αἰεὶ",
        "709":"τίοιεν ἐγχωρίους πατρῴαις",
        "710":"δαφνηφόροις βουθύτοισι τιμαῖς.",
        "711":"τὸ γὰρ τεκόντων σέβας",
        "712":"τρίτον τόδ᾽ ἐν θεσμίοις",
        "713":"Δίκας γέγραπται μεγιστοτίμου.",
        "714":"εὐχὰς μὲν αἰνῶ τάσδε σώφρονας, φίλαι:",
        "715":"ὑμεῖς δὲ μὴ τρέσητ᾽ ἀκούσασαι πατρὸς",
        "716":"ἀπροσδοκήτους τούσδε καὶ νέους λόγους.",
        "717":"ἱκεταδόκου γὰρ τῆσδ᾽ ἀπὸ σκοπῆς ὁρῶ",
        "718":"τὸ πλοῖον. εὔσημον γὰρ οὔ με λανθάνει:",
        "719":"στολμοί τε λαίφους καὶ παραρρύσεις νεώς,",
        "720":"καὶ πρῷρα πρόσθεν ὄμμασιν βλέπουσ᾽ ὁδόν,",
        "721":"οἴακος εὐθυντῆρος ὑστάτου νεὼς",
        "722":"ἄγαν καλῶς κλύουσα, τοῖσιν οὐ φίλη.",
        "723":"πρέπουσι δ᾽ ἄνδρες νάιοι μελαγχίμοις",
        "724":"γυίοισι λευκῶν ἐκ πεπλωμάτων ἰδεῖν,",
        "725":"καὶ τἄλλα πλοῖα πᾶσά θ᾽ ἡ ʼπικουρία",
        "726":"εὔπρεπτος: αὐτὴ δ᾽ ἡγεμὼν ὑπὸ χθόνα",
        "727":"στείλασα λαῖφος παγκρότως ἐρέσσεται.",
        "728":"ἀλλ᾽ ἡσύχως χρὴ καὶ σεσωφρονισμένως",
        "729":"πρὸς πρᾶγμ᾽ ὁρώσας τῶνδε μὴ ἀμελεῖν θεῶν.",
        "730":"ἐγὼ δ᾽ ἀρωγοὺς ξυνδίκους θ᾽ ἥξω λαβών.",
        "731":"ἴσως γὰρ ἂν κῆρυξ τις ἢ πρέσβη μόλοι,",
        "732":"ἄγειν θέλοντες ῥυσίων ἐφάπτορες.",
        "733":"ἀλλ᾽ οὐδὲν ἔσται τῶνδε: μὴ τρέσητέ νιν.",
        "734":"ὅμως <δ᾽ > ἄμεινον, εἰ βραδύνοιμεν βοῇ,",
        "735":"ἀλκῆς λαθέσθαι τῆσδε μηδαμῶς ποτε.",
        "736":"θάρσει: χρόνῳ τοι κυρίῳ τ᾽ ἐν ἡμέρᾳ",
        "737":"θεοὺς ἀτίζων τις βροτῶν δώσει δίκην.",
        "738":"πάτερ, φοβοῦμαι, νῆες ὡς ὠκύπτεροι",
        "739":"ἥκουσι: μῆκος δ᾽ οὐδὲν ἐν μέσῳ χρόνου.",
        "740":"περίφοβόν μ᾽ ἔχει τάρβος ἐτητύμως",
        "741":"πολυδρόμου φυγᾶς ὄφελος εἴ τί μοι.",
        "742":"παροίχομαι, πάτερ, δείματι.",
        "743":"ἐπεὶ τελεία ψῆφος Ἀργείων, τέκνα,",
        "744":"θάρσει, μαχοῦνται περὶ σέθεν, σάφ᾽ οἶδ᾽ ἐγώ.",
        "745":"ἐξῶλές ἐστι μάργον Αἰγύπτου γένος",
        "746":"μάχης τ᾽ ἄπληστον: καὶ λέγω πρὸς εἰδότα.",
        "747":"δοριπαγεῖς δ᾽ ἔχοντες κυανώπιδας",
        "748":"νῆας ἔπλευσαν ὧδ᾽ ἐπιτυχεῖ κότῳ",
        "749":"πολεῖ μελαγχίμῳ σὺν στρατῷ.",
        "750":"πολλοὺς δέ γ᾽ εὑρήσουσιν ἐν μεσημβρίας",
        "751":"θάλπει βραχίον᾽ εὖ κατερρινημένους.",
        "752":"μόνην δὲ μὴ πρόλειπε: λίσσομαι, πάτερ.",
        "753":"γυνὴ μονωθεῖσ᾽ οὐδέν: οὐκ ἔνεστ᾽ Ἄρης.",
        "754":"οὐλόφρονες δὲ καὶ δολιομήτιδες",
        "755":"δυσάγνοις φρεσίν, κόρακες ὥστε, βω-",
        "756":"μῶν ἀλέγοντες οὐδέν.",
        "757":"καλῶς ἂν ἡμῖν ξυμφέροι ταῦτ᾽, ὦ τέκνα,",
        "758":"εἰ σοί τε καὶ θεοῖσιν ἐχθαιροίατο.",
        "759":"οὐ μὴ τριαίνας τάσδε καὶ θεῶν σέβη",
        "760":"δείσαντες ἡμῶν χεῖρ᾽ ἀπόσχωνται, πάτερ.",
        "761":"περίφρονες δ᾽ ἄγαν ἀνιέρῳ μένει",
        "762":"μεμαργωμένοι κυνοθρασεῖς, θεῶν",
        "763":"οὐδὲν ἐπαΐοντες.",
        "764":"ἀλλ᾽ ἔστι φήμη κρείσσονας λύκους κυνῶν",
        "765":"εἶναι: βύβλου δὲ καρπὸς οὐ κρατεῖ στάχυν.",
        "766":"ὡς καὶ ματαίων ἀνοσίων τε κνωδάλων",
        "767":"ἔχοντας ὀργάς, χρὴ φυλάσσεσθαι κράτος.",
        "768":"οὔτοι ταχεῖα ναυτικοῦ στρατοῦ στολή,",
        "769":"οὐδ᾽ ὅρμος, οὐδὲ πεισμάτων σωτηρίαν",
        "770":"ἐς γῆν ἐνεγκεῖν, οὐδ᾽ ἐν ἀγκυρουχίαις",
        "771":"θαρσοῦσι ναῶν ποιμένες παραυτίκα,",
        "772":"ἄλλως τε καὶ μολόντες ἀλίμενον χθόνα",
        "773":"ἐς νύκτ᾽ ἀποστείχοντος ἡλίου. φιλεῖ",
        "774":"ὠδῖνα τίκτειν νὺξ κυβερνήτῃ σοφῷ.",
        "775":"οὕτω γένοιτ᾽ ἂν οὐδ᾽ ἂν ἔκβασις στρατοῦ",
        "776":"καλή, πρὶν ὅρμῳ ναῦν θρασυνθῆναι. σὺ δὲ",
        "777":"φρόνει μὲν ὡς ταρβοῦσα μἀμελεῖν θεῶν:",
        "778":"πράξω δ᾽ ἀρωγήν: ἄγγελον δ᾽ οὐ μέμψεται",
        "779":"πόλις γέρονθ᾽, ἡβῶντα δ᾽ εὐγλώσσῳ φρενί.",
        "780":"ἰὼ γᾶ βοῦνι, πάνδικον σέβας,",
        "781":"τί πεισόμεσθα; ποῖ φύγωμεν Ἀπίας",
        "782":"χθονός, κελαινὸν εἴ τι κεῦθός ἐστί που;",
        "783":"μέλας γενοίμαν καπνὸς",
        "784":"νέφεσσι γειτονῶν Διός:",
        "785":"τὸ πᾶν δ᾽ ἄφαντος",
        "786":"ἀμπετὴς ἄιστος ὡς",
        "787":"κόνις ἄτερθε πτερύγων ὀλοίμαν.",
        "788":"ἀλυκτὸν δ᾽ οὐκέτ᾽ ἂν πέλοι τέλος:",
        "789":"κελαινόχρως δὲ πάλλεταί μου καρδία.",
        "790":"πατρὸς σκοπαὶ δέ μ᾽ εἷλον: οἴχομαι φόβῳ.",
        "791":"θέλοιμι δ᾽ ἂν μορσίμου",
        "792":"βρόχου τυχεῖν ἐν ἀρτάναις,",
        "793":"πρὶν ἄνδρ᾽ ἀπευκτὸν",
        "794":"τῷδε χριμφθῆναι χροΐ:",
        "795":"πρόπαρ θανούσας δ᾽ Ἀίδας ἀνάσσοι.",
        "796":"πόθεν δέ μοι γένοιτ᾽ ἂν αἰθέρος θρόνος,",
        "797":"πρὸς ὃν νεφῶν ὑδρηλὰ γίγνεται χιών,",
        "798":"ἢ λισσὰς αἰγίλιψ ἀπρόσ-",
        "799":"δεικτος οἰόφρων κρεμὰς",
        "800":"γυπιὰς πέτρα, βαθὺ",
        "801":"πτῶμα μαρτυροῦσά μοι,",
        "802":"πρὶν δαΐκτορος βίᾳ",
        "803":"καρδίας γάμου κυρῆσαι;",
        "804":"κυσὶν δ᾽ ἔπειθ᾽ ἕλωρα κἀπιχωρίοις",
        "805":"ὄρνισι δεῖπνον οὐκ ἀναίνομαι πέλειν:",
        "806":"τὸ γὰρ θανεῖν ἐλευθεροῦ-",
        "807":"ται φιλαιάκτων πόνων. [ἐλθέτω ]",
        "808":"ἐλθέτω μόρος, πρὸ κοί-",
        "809":"τας γαμηλίου τυχών.",
        "810":"<πᾷ > τίν᾽ ἀμφυγᾶς ἔτ᾽ οἶ-",
        "811":"μον τέμω γάμου λυτῆρα;",
        "812":"ἴυζε δ᾽ ὀμφὰν οὐρανίαν",
        "813":"<μέλεα > μέλη λιτανὰ θεοῖς,",
        "814":"τέλεα δέ μοι <πῶς > πελόμενα καὶ",
        "815":"λύσιμα: μάχαν δ᾽ ἔπιδε, πάτερ,",
        "816":"βίαια μὴ φαιδρῶς ὁρῶν",
        "817":"ὄμμασιν ἐνδίκοις.",
        "818":"σεβίζου δ᾽ ἱκέτας σέθεν,",
        "819":"γαιάοχε παγκρατὲς Ζεῦ.",
        "820":"γένος γὰρ Αἰγύπτειον ὕβριν",
        "821":"δύσφορον ἀρσενογενὲς",
        "822":"μετά με δρόμοισι διόμενοι",
        "823":"φυγάδα μάταισι πολυθρόοις",
        "824":"βίαια δίζηνται λαβεῖν.",
        "825":"σὸν δ᾽ ἐπίπαν ζυγὸν",
        "826":"ταλάντου. τί δ᾽ ἄνευ σέθεν",
        "827":"θνατοῖσι τέλειόν ἐστιν;",
        "828":"ὀοό, ἀαά:",
        "829":"ὅδε μάρπτις νάιος γάιος.",
        "830":"τῶν πρό, μάρπτι, κάμνοις:",
        "831":"†ἰόφ .. ὀμ .. αὖθι κάκκας νυ",
        "832":"δυΐαν βοὰν ἀμφαίνω.†",
        "833":"ὁρῶ τάδε φροίμια †πράξαν πόνων",
        "834":"βιαίων ἐμῶν. ἠὲ ἠέ.",
        "835":"βαῖνε φυγᾷ πρὸς ἀλκάν:",
        "836":"†βλοσυρόφρονα χλιδᾷ",
        "837":"δύσφορα ναῒ κἀν γᾷ.",
        "838":"γᾶι ἄναξ προτάσσου.†",
        "839":"σοῦσθε σοῦσθ᾽ ἐπὶ βᾶ-",
        "840":"ριν ὅπως ποδῶν <ἔχετε >",
        "841":"†οὐκοῦν οὐκοῦν †",
        "842":"τιλμοὶ τιλμοὶ καὶ στιγμοί,",
        "843":"πολυαίμων φόνιος",
        "844":"ἀποκοπὰ κρατός.",
        "845":"σοῦσθε σοῦσθ᾽† ὀλύμεναι ὀλόμεν᾽ ἐπαμίδα.",
        "846":"εἴθ᾽ ἀνὰ πολύρυτον",
        "847":"ἁλμιόεντα πόρον",
        "848":"δεσποσίῳ ξὺν ὕβρει,",
        "849":"γομφοδέτῳ τε δόρει διώλου.",
        "850":"†αἵμονες ὡς ἐπάμιδα",
        "851":"ἠσυδουπιάπιτα†",
        "852":"κελεύω βοᾶν μεθέσθαι",
        "853":"†ἴχαρ φρενί τ᾽ ἄταν.†",
        "854":"ἰοὺ ἰού.",
        "855":"λεῖφ᾽ ἕδρανα, κί᾽ ἐς δόρυ,",
        "856":"ἀτίετ᾽ ἂμ πόλιν εὐσεβῶν.",
        "857":"μήποτε πάλιν ἴδοιμ᾽",
        "858":"ἀλφεσίβοιον ὕδωρ,",
        "859":"ἔνθεν ἀεξόμενον",
        "860":"ζώφυτον αἷμα βροτοῖσι θάλλει.",
        "861":"†ἄγειος ἐγὼ βαθυχαῖος",
        "862":"βαθρείας βαθρείας γέρον.†",
        "863":"σὺ δ᾽ ἐν ναῒ ναῒ βάσει",
        "864":"τάχα θέλεος ἀθέλεος,",
        "865":"βίᾳ βίᾳ [τε πολλᾷ φροῦδα ].",
        "866":"†βάτεαι βαθυμιτροκακὰ παθῶν",
        "867":"[ὀλόμεναι παλάμαις.†",
        "868":"αἰαῖ αἰαῖ.",
        "869":"αἲ γὰρ δυσπαλάμως ὄλοιο",
        "870":"δι᾽ ἁλίρρυτον ἄλσος,",
        "871":"κατὰ Ζαρπηδόνιον",
        "872":"χῶμα πολύψαμμον ἀλαθεὶς",
        "873":"ἀερίαις ἐν αὔραις.",
        "874":"ἴυζε καὶ λάκαζε καὶ κάλει θεούς.",
        "875":"Αἰγυπτίαν γὰρ βᾶριν οὐχ ὑπερθορεῖ.",
        "876":"[ἴυζε καὶ ]",
        "877":"βόα, χέον πικρότερον οἰζύος νόμον.",
        "878":"οἰοῖ οἰοῖ,",
        "879":"λύμας, ᾇ σὺ πρὸ γᾶς ὑλάσκων",
        "880":"περί, χάμψα, βρυάζεις:",
        "881":"ὃς ἐπωπᾷ δ᾽, ὁ μέγας",
        "882":"Νεῖλος, ὑβρίζοντά σ᾽ ἀποτρέ-",
        "883":"ψειεν ἄιστον ὕβριν.",
        "884":"βαίνειν κελεύω βᾶριν εἰς ἀμφίστροφον",
        "885":"ὅσον τάχιστα: μηδέ τις σχολαζέτω.",
        "886":"ὁλκὴ γὰρ οὔτοι πλόκαμον οὐδάμ᾽ ἅζεται.",
        "887":"οἰοῖ, πάτερ, βρετῶν ἀπο-",
        "888":"σπάσας μ᾽ ἅλαδ᾽ ἄγει",
        "889":"ἄραχνος ὡς βάδην.",
        "890":"ὄναρ ὄναρ μέλαν,",
        "891":"ὀτοτοτοῖ,",
        "892":"μᾶ Γᾶ μᾶ Γᾶ, βοᾷ",
        "893":"φοβερὸν ἀπότρεπε,",
        "894":"ὦ βᾶ Γᾶς παῖ Ζεῦ.",
        "895":"οὔτοι φοβοῦμαι δαίμονας τοὺς ἐνθάδε:",
        "896":"οὐ γάρ μ᾽ ἔθρεψαν, οὐδ᾽ ἐγήρασαν τροφῇ.",
        "897":"μαιμᾷ πέλας δίπους ὄφις:",
        "898":"ἔχιδν᾽ ὥς μέ τις",
        "899":"πόδα δακοῦσ᾽ ἔχει.",
        "900":"<ὄναρ ὄναρ μέλαν, >",
        "902":"μᾶ Γᾶ μᾶ Γᾶ βοᾷ",
        "905":"εἰ μή τις ἐς ναῦν εἶσιν αἰνέσας τάδε,",
        "906":"λακὶς χιτῶνος ἔργον οὐ κατοικτιεῖ.",
        "907":"ἰὼ πόλεως ἀγοὶ πρόμοι, δάμναμαι.",
        "908":"ἕλξειν ἔοιχ᾽ ὑμᾶς ἀποσπάσας κόμης,",
        "909":"ἐπεὶ οὐκ ἀκούετ᾽ ὀξὺ τῶν ἐμῶν λόγων.",
        "910":"διωλόμεσθ᾽: ἄελπτ᾽, ἄναξ, πάσχομεν.",
        "911":"πολλοὺς ἄνακτας παῖδας Αἰγύπτου, τάχα",
        "912":"ὄψεσθε: θαρσεῖτ᾽, οὐκ ἐρεῖτ᾽ ἀναρχίαν.",
        "913":"οὗτος, τί ποιεῖς; ἐκ ποίου φρονήματος",
        "914":"ἀνδρῶν Πελασγῶν τήνδ᾽ ἀτιμάζεις χθόνα;",
        "915":"ἀλλ᾽ ἦ γυναικῶν ἐς πόλιν δοκεῖς μολεῖν;",
        "916":"κάρβανος ὢν δ᾽ Ἕλλησιν ἐγχλίεις ἄγαν:",
        "917":"καὶ πόλλ᾽ ἁμαρτὼν οὐδὲν ὤρθωσας φρενί.",
        "918":"τί δ᾽ ἠμπλάκηται τῶνδ᾽ ἐμοὶ δίκης ἄτερ;",
        "919":"ξένος μὲν εἶναι πρῶτον οὐκ ἐπίστασαι.",
        "920":"πῶς δ᾽ οὐχί; τἄμ᾽ ὀλωλόθ᾽ εὑρίσκων ἄγω.",
        "921":"ποίοισιν εἰπὼν προξένοις ἐγχωρίοις;",
        "922":"Ἑρμῇ μεγίστῳ προξένῳ μαστηρίῳ.",
        "923":"θεοῖσιν εἰπὼν τοὺς θεοὺς οὐδὲν σέβει.",
        "924":"τοὺς ἀμφὶ Νεῖλον δαίμονας σεβίζομαι.",
        "925":"οἱ δ᾽ ἐνθάδ᾽ οὐδέν, ὡς ἐγὼ σέθεν κλύω.",
        "926":"ἄγοιμ᾽ ἄν, εἴ τις τάσδε μὴ ʼξαιρήσεται.",
        "927":"κλαίοις ἄν, εἰ ψαύσειας, οὐ μάλ᾽ ἐς μακράν.",
        "928":"ἤκουσα τοὔπος οὐδαμῶς φιλόξενον.",
        "929":"οὐ γὰρ ξενοῦμαι τοὺς θεῶν συλήτορας.",
        "930":"λέγοιμ᾽ ἂν ἐλθὼν παισὶν Αἰγύπτου τάδε.",
        "931":"ἀβουκόλητον τοῦτ᾽ ἐμῷ φρονήματι.",
        "932":"ἀλλ᾽ ὡς ἂν εἰδὼς ἐννέπω σαφέστερον,—",
        "933":"καὶ γὰρ πρέπει κήρυκ᾽ ἀπαγγέλλειν τορῶς",
        "934":"ἕκαστα,—πῶς φῶ, πρὸς τίνος τ᾽ ἀφαιρεθεὶς",
        "935":"ἥκειν γυναικῶν αὐτανέψιον στόλον;",
        "936":"οὔτοι δικάζει ταῦτα μαρτύρων ὕπο",
        "937":"Ἄρης: τὸ νεῖκος δ᾽ οὐκ ἐν ἀργύρου λαβῇ",
        "938":"ἔλυσεν: ἀλλὰ πολλὰ γίγνεται πάρος",
        "939":"πεσήματ᾽ ἀνδρῶν κἀπολακτισμοὶ βίου.",
        "940":"τί σοι λέγειν χρὴ τοὔνομ᾽; ἐν χρόνῳ μαθὼν",
        "941":"εἴσι σύ τ᾽ αὐτὸς χοἰ ξυνέμποροι σέθεν.",
        "942":"ταύτας δ᾽ ἑκούσας μὲν κατ᾽ εὔνοιαν φρενῶν",
        "943":"ἄγοις ἄν, εἴπερ εὐσεβὴς πίθοι λόγος.",
        "944":"τοιάδε δημόπρακτος ἐκ πόλεως μία",
        "945":"ψῆφος κέκρανται, μήποτ᾽ ἐκδοῦναι βίᾳ",
        "946":"στόλον γυναικῶν: τῶνδ᾽ ἐφήλωται τορῶς",
        "947":"γόμφος διαμπάξ, ὡς μένειν ἀραρότως.",
        "948":"ταῦτ᾽ οὐ πίναξίν ἐστιν ἐγγεγραμμένα",
        "949":"οὐδ᾽ ἐν πτυχαῖς βίβλων κατεσφραγισμένα,",
        "950":"σαφῆ δ᾽ ἀκούεις ἐξ ἐλευθεροστόμου",
        "951":"γλώσσης. κομίζου δ᾽ ὡς τάχιστ᾽ ἐξ ὀμμάτων.",
        "952":"ἔοιγμεν ἤδη πόλεμον ἀρεῖσθαι νέον.",
        "953":"εἴη δὲ νίκη καὶ κράτη τοῖς ἄρσεσιν.",
        "954":"ἀλλ᾽ ἄρσενάς τοι τῆσδε γῆς οἰκήτορας",
        "955":"εὑρήσετ᾽ οὐ πίνοντας ἐκ κριθῶν μέθυ.",
        "956":"ὑμεῖς δὲ πᾶσαι ξὺν φίλαις ὀπάοσι",
        "957":"θράσος λαβοῦσαι στείχετ᾽ εὐερκῆ πόλιν,",
        "958":"πύργων βαθείᾳ μηχανῇ κεκλῃμένην.",
        "959":"καὶ δώματ᾽ ἐστὶ πολλὰ μὲν τὰ δήμια,",
        "960":"δεδωμάτωμαι δ᾽ οὐδ᾽ ἐγὼ σμικρᾷ χερί.",
        "961":"ἔνθ᾽ ὑμίν ἐστιν εὐτύκους ναίειν δόμους",
        "962":"πολλῶν μετ᾽ ἄλλων: εἰ δέ τις μείζων χάρις,",
        "963":"πάρεστιν οἰκεῖν καὶ μονορρύθμους δόμους.",
        "964":"τούτων τὰ λῷστα καὶ τὰ θυμηδέστατα",
        "965":"πάρεστι, λωτίσασθε. προστάτης δ᾽ ἐγὼ",
        "966":"ἀστοί τε πάντες, ὧνπερ ἥδε κραίνεται",
        "967":"ψῆφος. τί τῶνδε κυριωτέρους μένεις;",
        "968":"ἀλλ᾽ ἀντ᾽ ἀγαθῶν ἀγαθοῖσι βρύοις,",
        "969":"δῖε Πελασγῶν.",
        "970":"πέμψον δὲ πρόφρων δεῦρ᾽ ἡμέτερον",
        "971":"πατέρ᾽ εὐθαρσῆ Δαναόν, πρόνοον",
        "972":"καὶ βούλαρχον. τοῦ γὰρ προτέρα",
        "973":"μῆτις, ὅπου χρὴ δώματα ναίειν",
        "974":"καὶ τόπος εὔφρων. πᾶς τις ἐπειπεῖν",
        "975":"ψόγον ἀλλοθρόοις",
        "976":"εὔτυκος: εἴη δὲ τὰ λῷστα.",
        "977":"ξύν τ᾽ εὐκλείᾳ καὶ ἀμηνίτῳ",
        "978":"βάξει λαῶν ἐν χώρῳ",
        "979":"τάσσεσθε, φίλαι δμωίδες, οὕτως",
        "980":"ὡς ἐφ᾽ ἑκάστῃ διεκλήρωσεν",
        "981":"Δαναὸς θεραποντίδα φερνήν.",
        "982":"ὦ παῖδες, Ἀργείοισιν εὔχεσθαι χρεών,",
        "983":"θύειν τε λείβειν θ᾽, ὡς θεοῖς Ὀλυμπίοις,",
        "984":"σπονδάς, ἐπεὶ σωτῆρες οὐ διχορρόπως.",
        "985":"καί μου τὰ μὲν πραχθέντα πρὸς τοὺς ἐγγενεῖς",
        "986":"φίλους πικρῶς ἤκουσαν αὐτανεψίοις:",
        "987":"ἐμοὶ δ᾽ ὀπαδοὺς τούσδε καὶ δορυσσόους",
        "988":"ἔταξαν, ὡς ἔχοιμι τίμιον γέρας,",
        "989":"καὶ μὴ ʼξ ἀέλπτων δορικανεῖ μόρῳ θανὼν",
        "990":"λάθοιμι, χώρᾳ δ᾽ ἄχθος ἀείζων πέλοι.",
        "991":"τοιῶνδε τυγχάνοντας ἐκ πρυμνῆς φρενὸς",
        "992":"χάριν σέβεσθαι τιμιωτέραν λέγω.",
        "993":"καὶ ταῦθ᾽ ἅμ᾽ ἐγγράψασθε πρὸς γεγραμμένοις",
        "994":"πολλοῖσιν ἄλλοις σωφρονίσμασιν πατρός,",
        "995":"ἀγνῶθ᾽ ὅμιλον ἐξελέγχεσθαι χρόνῳ.",
        "996":"πᾶς δ᾽ ἐν μετοίκῳ γλῶσσαν εὔτυκον φέρει",
        "997":"κακήν, τό τ᾽ εἰπεῖν εὐπετὲς μύσαγμά πως.",
        "998":"ὑμᾶς δ᾽ ἐπαινῶ μὴ καταισχύνειν ἐμέ,",
        "999":"ὥραν ἐχούσας τήνδ᾽ ἐπίστρεπτον βροτοῖς.",
        "1000":"τέρειν᾽ ὀπώρα δ᾽ εὐφύλακτος οὐδαμῶς:",
        "1001":"θῆρες δὲ κηραίνουσι καὶ βροτοί, τί μήν;",
        "1002":"καὶ κνώδαλα πτεροῦντα καὶ πεδοστιβῆ.",
        "1003":"†καρπώματα στάζοντα κηρύσσει Κύπρις",
        "1004":"καλωρα κωλύουσαν θωσμένειν ἐρῶ,†",
        "1005":"καὶ παρθένων χλιδαῖσιν εὐμόρφοις ἔπι",
        "1006":"πᾶς τις παρελθὼν ὄμματος θελκτήριον",
        "1007":"τόξευμ᾽ ἔπεμψεν, ἱμέρου νικώμενος.",
        "1008":"πρὸς ταῦτα μὴ πάθωμεν ὧν πολὺς πόνος",
        "1009":"πολὺς δὲ πόντος οὕνεκ᾽ ἠρόθη δορί,",
        "1010":"μηδ᾽ αἶσχος ἡμῖν, ἡδονὴν δ᾽ ἐχθροῖς ἐμοῖς",
        "1011":"πράξωμεν. οἴκησις δὲ καὶ διπλῆ πάρα:",
        "1012":"τὴν μὲν Πελασγός, τὴν δὲ καὶ πόλις διδοῖ,",
        "1013":"οἰκεῖν λάτρων ἄτερθεν: εὐπετῆ τάδε.",
        "1014":"μόνον φύλαξαι τάσδ᾽ ἐπιστολὰς πατρός,",
        "1015":"τὸ σωφρονεῖν τιμῶσα τοῦ βίου πλέον.",
        "1016":"τἄλλ᾽ εὐτυχοῖμεν πρὸς θεῶν Ὀλυμπίων:",
        "1017":"ἐμῆς δ᾽ ὀπώρας οὕνεκ᾽ εὖ θάρσει, πάτερ.",
        "1018":"εἰ γάρ τι μὴ θεοῖς βεβούλευται νέον,",
        "1019":"ἴχνος τὸ πρόσθεν οὐ διαστρέψω φρενός.",
        "1020":"ἴτε μὰν ἀστυάνακτας",
        "1021":"μάκαρας θεοὺς γανόοντες πολιούχους",
        "1022":"τε καὶ οἳ χεῦμ᾽ Ἐρασίνου",
        "1023":"περιναίουσιν παλαιόν.",
        "1024":"ὑποδέξασθε <δ᾽ > ὀπαδοὶ",
        "1025":"μέλος: αἶνος δὲ πόλιν τάνδε Πελασγῶν",
        "1026":"ἐχέτω, μηδ᾽ ἔτι Νείλου",
        "1027":"προχοὰς σέβωμεν ὕμνοις:",
        "1028":"ποταμοὺς δ᾽ οἳ διὰ χώρας",
        "1029":"θελεμὸν πῶμα χέουσιν πολύτεκνοι,",
        "1030":"λιπαροῖς χεύμασι γαίας",
        "1031":"τόδε μειλίσσοντες οὖδας.",
        "1032":"ἐπίδοι δ᾽ Ἄρτεμις ἁγνὰ",
        "1033":"στόλον οἰκτιζομένα, μηδ᾽ ὑπ᾽ ἀνάγκας",
        "1034":"γάμος ἔλθοι Κυθερείας:",
        "1035":"στυγερῶν πέλοι τόδ᾽ ἆθλον.",
        "1036":"Κύπριδος <δ᾽ > οὐκ ἀμελεῖ θεσμὸς ὅδ᾽ εὔφρων.",
        "1037":"δύναται γὰρ Διὸς ἄγχιστα σὺν Ἥρᾳ:",
        "1038":"τίεται δ᾽ αἰολόμητις",
        "1039":"θεὸς ἔργοις ἐπὶ σεμνοῖς.",
        "1040":"μετάκοινοι δὲ φίλᾳ ματρὶ πάρεισιν",
        "1041":"Πόθος <ᾇ > τ᾽ οὐδὲν ἄπαρνον",
        "1042":"τελέθει θέλκτορι Πειθοῖ.",
        "1043":"δέδοται δ᾽ Ἁρμονίᾳ μοῖρ᾽ Ἀφροδίτας",
        "1044":"ψεδυραὶ τρίβοι τ᾽ ἐρώτων.",
        "1045":"φυγάδεσσιν δ᾽ ἐπιπνοίας κακά τ᾽ ἄλγη",
        "1046":"πολέμους θ᾽ αἱματόεντας προφοβοῦμαι.",
        "1047":"τί ποτ᾽ εὔπλοιαν ἔπραξαν",
        "1048":"ταχυπόμποισι διωγμοῖς;",
        "1049":"ὅ τί τοι μόρσιμόν ἐστιν, τὸ γένοιτ᾽ ἄν.",
        "1050":"Διὸς οὐ παρβατός ἐστιν",
        "1051":"μεγάλα φρὴν ἀπέραντος:",
        "1052":"μετὰ πολλῶν δὲ γάμων ἅδε τελευτὰ",
        "1053":"προτερᾶν πέλοι γυναικῶν.",
        "1054":"ὁ μέγας Ζεὺς ἀπαλέξαι",
        "1055":"γάμον Αἰγυπτογενῆ μοι.—",
        "1056":"τὸ μὲν ἂν βέλτατον εἴη:",
        "1057":"σὺ δὲ θέλγοις ἂν ἄθελκτον. —",
        "1058":"σὺ δέ γ᾽ οὐκ οἶσθα τὸ μέλλον.",
        "1059":"τί δὲ μέλλω φρένα Δίαν",
        "1060":"καθορᾶν, ὄψιν ἄβυσσον;—",
        "1061":"μέτριον νῦν ἔπος εὔχου:",
        "1062":"τίνα καιρόν με διδάσκεις;—",
        "1063":"τὰ θεῶν μηδὲν ἀγάζειν.",
        "1064":"Ζεὺς ἄναξ ἀποστεροί-",
        "1065":"η γάμον δυσάνορα",
        "1066":"δάιον, ὅσπερ Ἰὼ",
        "1067":"πημονᾶς ἐλύσατ᾽ εὖ",
        "1068":"χειρὶ παιωνίᾳ κατασχεθών,",
        "1069":"εὐμενεῖ βίᾳ κτίσας.",
        "1070":"καὶ κράτος νέμοι γυναι-",
        "1071":"ξίν: τὸ βέλτερον κακοῦ",
        "1072":"καὶ τὸ δίμοιρον αἰνῶ,",
        "1073":"καὶ δίκᾳ δίκας ἕπε-",
        "1074":"σθαι, ξὺν εὐχαῖς ἐμαῖς, λυτηρίοις",
        "1075":"μαχαναῖς θεοῦ πάρα."
    },
    "work":"suppliant maidens",
    "original-urn":"urn:cts:greekLit:tlg0085.tlg001.opp-grc3",
    "edition":"Suppliant Maidens, Aeschyli Tragoediae"
}